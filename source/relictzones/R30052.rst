R30052: Poldergebied en graslandcomplexen Eggewaartskapelle - Lampernisse
=========================================================================

Verstoring:
Gedeelte van de relictzone valt in het ruilverkavelingsgebied
Eggewaartskapelle. Delen van ruilverkavelingsgebied Lo opgenomen : daar
nog gaaf grachtenpatroon en grote perceelsblokken.

Herkenbaarheid: 3

Samenhang: 3

Gaafheid: 2


Wetenschappelijke waarde:
~~~~~~~~~~~~~~~~~~~~~~~~~

Het vlakke landschap wordt onderbroken door hogere, grillig
verlopende ruggen, die soms 2m hoger reiken. De lagere gedeelten
(komgronden, vroegere veeneilanden) worden vooral ingenomen door weiland
en vertonen een grillige, kleinschalige percelering. De
graslandcomplexen worden evenwel gaandeweg aangevreten. Op de hogere
ruggen (kreekruggen of oeverwalafzettingen, vroegere getijdekreken) zijn
de bewoning en het akkerland geconcentreerd. Ook zijn restanten van
perceelsrandbegroeiing aanwezig. De percelering is hier veel
grootschaliger. De graslandcomplexen hebben een zekere avifaunistische
waarde. Overwinterende vogels komen er fourageren. Reliëfsinversie :
kreekruggen en komgronden, nog vrij herkenbaar aanwezig. Uitgeveende
gronden zijn de lager gelegen gronden door het uigraven van het veen
(langs de grote Ijzerbeek, de Leerzevaart en de Visserstraat).


Historische waarde:
~~~~~~~~~~~~~~~~~~~

Reeds bewoond in de Romeinse periode. Het grillige, kleinschalige
perceleringspatroon van de graslandcomplexen vertegenwoordigt de
middeleeuwse landname- en afwateringsinspanningen : grote
weilandcomplexen met grillige perceelsstructuren, dicht slotenpatroon
versneden door smalle kreekruggen. Het occupatiepatroon heeft een
accordeonbeweging gemaakt, die nu nog op het terrein kan herkend worden.
Bij de beginnende ontginning (8ste-9de eeuw) werden slechts enkele
nederzettingen ingeplant. Gaandeweg nam hun aantal toe. In de late
middeleeuwen bereikte het aantal hoeven een hoogtepunt en was de
verdichting nooit hoger. De inplanting gebeurde daarbij arbitrair; ook
in de lagere gedeelten. Vanaf de tweede helft van de 14de eeuw verdwenen
ze in grote getale. Restanten van hun omgrachting zijn nu nog merkbaar.
Het gebied wordt begrensd door de Oude Zeedijk, een zeewerende dijk, die
in het begin van de 11de eeuw werd aangelegd ter bescherming van dit
polderland. De dorpen zijn meestal ingeplant op oeverwallen en langs een
belangrijke poldervaart. Het slingerende verloop van de wegen wordt
veelal veroorzaakt door een grillig verlopende oeverwal waarop ze zijn
aangelegd. Dominante weilandzones (komgronden) waar door de
ruilverkaveling de wijzigingen inzake perceleringspatroon beperkt waren
zijn aangeduid als relictzone. In deze gebieden werd ook het
slotenpatroon behouden.


Esthetische waarde:
~~~~~~~~~~~~~~~~~~~

Open landschap met wijdse panoramische zichten in vele richtingen.
Vlak landbouwgebied met kleine, lage kerndorpen en sterk verspreide
alleenstaande bebouwing met geringe dichtheid, landbouwlandschap met
grote percelen en ontbrekende of weinig dichte en meestal geknotte
lineaire begroeiing, zowel weiland en akkerland, smalle kronkelende
wegen en talrijke sloten.




Beleidswenselijkheden:
~~~~~~~~~~~~~~~~~~~~~~

Maximaal behoud van het open landelijk karakter door :
niet-grondgebonden landbouw te weren, architectonisch inpassen van
nieuwe constructies zodat ze de bestaande vertikale blikvangers niet
domineren, bebouwing te beperken tot de renovatie van de bestaande
bebouwing, enkel kleinschalige ambachtelijke industrie te stimuleren
aansluitend bij de bestaande kernbewoning, het weren van alle
lintbebouwing, het behoud van grote open ruimten met weinig lineair
opgaand groen, ecologische corridors vooral te associëren met sloten,
dijken en wegen, het accentueren van de identiteit tussen de
verschillende subeenheden.
