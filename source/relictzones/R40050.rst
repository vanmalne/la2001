R40050: Waterhoek Lozer
=======================

Verstoring:
Gedeelte van de relictzone valt in het ruilverkavelingsgebied.

Herkenbaarheid: 2

Samenhang: 1

Gaafheid: 2


Wetenschappelijke waarde:
~~~~~~~~~~~~~~~~~~~~~~~~~

Gelegen op de grens van de vrij vlakke zandstreek en de meer golvende
tot heuvelachtige zandstreek.


Historische waarde:
~~~~~~~~~~~~~~~~~~~

Beschermd landschap van het kasteelpark en omgeving: park met
inplanting van gebouwen, waterpartijen en grachten duidelijk te
herkennen op de Ferrariskaart, ten noorden van het kasteel bosgebied,
het westelijk deel overwegend weilanden langs een kronkelende beek.
Toestand idem op Vandermaelen, bos wel kleiner in oppervlakte. Huidige
toestand van het park en kasteel gaaf en weinig veranderd sinds de 18de
eeuw, inplanting van de gebouwen en vijvers ongewijzigd. Aanleg van het
park is aangepast begin deze eeuw in de landschappelijke stijl. Bos van
Waterhoek: deel van groter boscomplex volgens Ferraris.


Esthetische waarde:
~~~~~~~~~~~~~~~~~~~

Het vlakke valleilandschap heeft een blokvormige percelering met
grachten en elzenkanten. Het golvend zandgebied is een open
veldlandschap afgewisseld met taludbegrenzing op de helling, nattere
gebieden met gesloten wilgenkanten en verspreide bosperceeltjes.
Beschermd landschap van het kasteelpark en omgeving: grote
belevingswaarde, typische stijl voor deze eeuw: park met vijvers,
grasvelden en beboste delen. Vanuit het kasteel zicht op het landschap
met de Lozerbeek. Vochtige weiden langs de Molenbeek zijn beplant met
bomenrijen. Omliggend landschap van het park wordt gekenmerkt door
dreven, weilanden en uitgestrekte landbouwgronden.



