R30013: Poldergebied Klemskerke - Zuienkerke
============================================

Verstoring:
Gedeelte onder de Noordlede valt in ruilverkavelingsgebied (Houtave
30/10/86 en Paddegat 17/12/93). De dominante akkerbouwzones die
overeenkomen met de kreekruggronden zijn hierdoor ingrijpend gewijzigd,
voornamelijk inzake perceleringspatroon en daarom niet opgenomen in de
relictzone. Het gebied van de ruilverkaveling Houthave onderging ook
veranderingen inzake bodemgebruik (bemaling) en ontsluiting. Een aantal
weilanden zijn verder omgezet in akkerland.

Herkenbaarheid: 2

Samenhang: 2

Gaafheid: 1


Wetenschappelijke waarde:
~~~~~~~~~~~~~~~~~~~~~~~~~

Oudlandpolders, microreliëf, historisch graslandgebruik. De
graslandcomplexen hebben talrijke sloten en afwateringslaantjes die
zorgen voor een geschakeerd en vrij microreliëfrijk aspect. De
waardevolle graslandcomplexen zijn soms gekoppeld aan uitgebrikte of
uitgeveende percelen. De vaste bewoningskernen zijn gesitueerd op de
kreekruggen : deze zijn hoger gelegen, hebben een draagkrachtigere bodem
en er komt drinkbaar grondwater voor. Sommige delen belangrijk als
broedgebied voor weidevogels en als overwinteringsplaats voor ganzen.
Verschillende vegetatietypes worden onderscheiden in de relictzone en
zijn plaatselijk van grote waarde.


Historische waarde:
~~~~~~~~~~~~~~~~~~~

Drooggelegd vanaf de 8ste eeuw. Romeinse verkaveling op de
kreekruggen Houtave. Bewoningskernen vooral gesitueerd op de
kreekruggen. In de late middeleeuwen werden ook de bodemkundig minder
gunstige gronden bewoond. Verschillende restanten van verlaten
middeleeuwse bewoningssites met walgrachten zijn nog goed herkenbaar. De
vrij ordeloze ontginning van het gebied weerspiegelt zich nog steeds in
het perceleringspatroon. Dit is te zien aan de onregelmatig blokkige
percelen in het weidegebied. Gedeelte van Speie vormt op de
Ferrariskaart een open, moerassig weilandgebied. Percelering van de
weilandcomplexen is nog goed bewaard alsook de loop van de verschillende
grachten aanwezig in het gebied. Dominante weilandzones (komgronden en
overdekte kleiplaatgronden) zijn door de ruilverkaveling slechts beperkt
gewijzigd. Verschillende waterlopen kunnen aangeduid worden als
lijnrelict. Dorpskernen en omwalde hoeven met historisch belang aanwezig
in de relictzone (beschermde monumenten).


Esthetische waarde:
~~~~~~~~~~~~~~~~~~~

Wijdse panoramische zichten in vele richtingen, skyline van de kust
en Binnen-Vlaanderen is meestal zichtbaar. Het bodemgebruik blijft zeer
nauw verbonden met de bodemgesteldheid : akkerbouw vindt men vooral
terug op de kreekruggronden, terwijl in de (plaatselijk uitgeveende)
komgronden, de uitgebrikte zone van de vroegere steenbakkerij en de oude
kleiplaatgronden gedomineerd worden door graslandgebruik. Kleine
onregelmatige percelering, afgerond, aanwezigheid van vele kronkelende
beken en wegenpatroon, overwegend weilanden. De graslandcomplexen zijn
intern weinig ontstoten. Open landschap : buiten de opgaande
groenelementen langs het kanaal en de schaarse erfbeplanting rond de
polderhoeven komt er weinig of geen punt- en lijnvormige groenelementen
voor. De kronkelende verbindingswegen vormen in ruime mate de loop van
de kreekruggen.




Beleidswenselijkheden:
~~~~~~~~~~~~~~~~~~~~~~

Vrijwaren van de resterende open ruimten door het bundelen van de
versnijdingen en het groeperen van nieuwbouw bij bestaande kernen, weren
van niet grondgebonden landbouw (serreteelt). Vrijwaren van de
landschappelijke aard en het areaal aan permanent, structuurrijk
grasland.
