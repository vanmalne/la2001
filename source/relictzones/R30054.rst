R30054: Broeken en akkerland van Noordschote - Zuidschote
=========================================================

Verstoring:

Herkenbaarheid: 2

Samenhang: 2

Gaafheid: 2


Wetenschappelijke waarde:
~~~~~~~~~~~~~~~~~~~~~~~~~

Pleistocene zandrug, wordt vooral ingenomen door akkerland. Het is
een vlak tot zachtgolvende zone. Enkel rond de sporadische hoeven zijn
huisweiden aanwezig.


Historische waarde:
~~~~~~~~~~~~~~~~~~~

Vermoedelijk is de ontginning in deze zandleemgebieden gestart in de
11de eeuw als gevolg van de bevolkingsexplosie. De ontginning gebeurde
op individuele basis en gaf aanleiding tot een verspreid
bewoningspatroon. Verschillende sites met walgracht uit de middeleeuwen
aanwezig. Is ontgonnen middels 3 parallelle wegen, een weg loopt
centraal over de zandrug, de andere twee liggen op de overganszone naar
de aangrenzende beekvallei. De strookvormige percellering staat haaks op
deze wegen en is soms nogal versnipperd. De hoeven liggen hoofdzakelijk
in de overgangszone van broeken en akkerland. Vooral aan de westzijde
liggen ze als een snoer op de knik broeken-zandrug. Ze behoren tot het
type van de sites met walgracht. Doordat een aantal hoeven al in de
middeleeuwen verlaten werden en een aantal na WOI verplaatst werden zijn
er nog verschillende relicten herkenbaar (depressies die de voormalige
walgrachten aangeven). Mogelijk ook Gallo-Romeinse vondsten en sporen
van Romeinse percelering. Steenstraete is oude heriweg die wijst op
mogelijke bebouwing en landbouwactiviteiten in de romeinse periode.
Percelering, wegenpatroon, verspreide hofsteden volgens 17de-18de eeuw,
van daaruit ontginningen van de lager gelegen broeken van de IJzer.
Centrale straat met aan weerszijden verspreide hofsteden, verspreiding
volgens Ferraris. Enkele gedenkzuilen refereren naar WOI (monument van
de Gebroeders Van Raemdonk).


Esthetische waarde:
~~~~~~~~~~~~~~~~~~~

Wijdse panoramische zichten in vele richtingen. Open landschap met
kleine regelmatige percelering.

**Sociaal-culturele waarde:**
Steenstraete was de plek waar de Duitsers gedurende WOI voor het
eerst gifgas gebruikten tegen het Belgische leger.




Beleidswenselijkheden:
~~~~~~~~~~~~~~~~~~~~~~

Vrijwaren landelijk karakter met verspreide boerderijen in een open
landbouwlandschap, bufferen van industriële en commerciële complexen in
de open ruimte rond de kleinstedelijke kernen, behoud van de silhouetten
van de steden en dorpen als blikvanger Behoud en versterken van de
historisch gegroeide landschapsstructuur.
