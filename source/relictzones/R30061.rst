R30061: Rug van Westrozebeke
============================

Verstoring:
Storende elementen in de relictzone zijn de hoogspanningslijn tussen
Houthulstbos en de heuvelkam, serrebedrijven (Keiaard) en een
veevoederfabriek (Stampkot).

Herkenbaarheid: 2

Samenhang: 2

Gaafheid: 2


Wetenschappelijke waarde:
~~~~~~~~~~~~~~~~~~~~~~~~~

Vormt de noord-zuid gerichte waterscheidingsrug tussen Leie- en
IJzerbekken, bestaande uit terrasgrint en omgeven door licht versneden
heuvelland. Deze boog is een uitloper van de oost-west gerichte
West-Vlaamse heuvelkam. Dit heuvelachtig gebied is lichtjes versneden
door naar het oosten of westen gerichte beken, die in het zuidelijke
gedeelte eerder naar het zuiden, zuidoosten of noorwesten vloeien.
Samenhangende biotoopcomplexen zijn teruggebracht tot zeer fragmentaire
lijnen en vlakken op de natste en meest hellende plaatsen namelijk
kleine bosrelicten langs bovenlopen van beken ('s Graveneik, Keiaard,
Vijverbos), taluds op zandig substraat langs wegen, de spoorwegberm en
de hellingsgraslandjes met kwelzones ('s Graveneik).


Historische waarde:
~~~~~~~~~~~~~~~~~~~

Een aantal heuvels van de rug van Westrozebeke was al in het
Neolithicum bewoond. Terrest, de Stadenberg, de Keiaard, de heuvel van
Passendale, Molenaarshoek, de Reutel en de heuvels van Geluveld en
Zillebeke verkeren in dat geval. Door de uitgesproken hoogteligging
vormt de rug een belangrijke aantrekkingspool voor vroege
bewoningsvormen : enkele tijdelijke nederzettingen worden verondersteld
vanaf het Midden-Steentijdperk. De Zeugeberg en de aansluitende
heuveltop waar de huidige dorpskern van Westrozebeke zich bevindt dragen
sporen van oudste bewoningen. Deze plaatsen werden in de Romeinse tijd
gedwarst door de feriweg die Rijsel met Brugge verbond. De onmiddellijke
nabijheid van de Luikbeek enerzijds en de Vijverbeek-Mandel anderzijds
als watervoorzieningspunten gaf allicht in latere stadia aanleiding tot
de respectievelijke nederzetting van Staden en Oostnieuwkerke. Het
ontstaan van deze bewoningskernen wordt gesitueerd tussen de 12de en de
13de eeuw. Het gebied kwam dus pas in de Volle Middeleeuwen definitief
in ontginning. De hoeves werden vooral ingeplant op de randen van de
beekvalleien. Belangrijke middeleeuwse archeologica zijn de mottes van
Beselare, Geluveld en het Godschalkkasteeldomein, naast de abdij van de
Nonnebossen. Tot de 8ste eeuw bleef het gebied in hoofdzaak bedekt door
natuurbos o.a. het Vrijbos (Bos van Houthulst nog bewaard als
oorspronkelijke boskern). Bossen zijn resten van groot boscomplex
17-18de eeuw wegens de ongeschiktheid van de bodem voor landbouw. Eind
18de eeuw waren nog twee grote boscomplexen aanwezig op de heuvelrug
namelijk één ten zuiden van Staden en één ten oosten van Westrozebeke
(het huidige Vijverbos is hiervan een restant). Nu nog een groot aantal
bosrelicten aanwezig : Molenbos, de Vierlingen, het Twaalfgemeten, het
Zwart Leen, het Drieblotenbos, de Hoge Netelaar. De afwezigheid van
perceelsrandbegroeiing en de kleine, onregelmatige akkers in het gebied
wijzen op een ontginning die na het rooien van het bos heeft plaats
gegerepen. De randzone van de heuvelrug naar 's Graveneneke en Papeleen
(Kortemark) werd pas naar het einde van de 19de eeuw systematisch in
landbouwproduktie genomen. Tijdens WOI vormt het vooral het zuidelijke
deel van de relictzone het toneel van talrijke veldslagen en het hele
gebied wordt als het ware omgewoeld : alle bomen, hagen en boomgaarden
verdwijnen hierdoor. Tijdens WOI, maar vooral tijdens WOII - toen de
nood aan brandhout het hoogst was - grepen de belangrijke ontbossingen
plaats. Van een ruim 40 tal kleinere boscomplexen bleven slechts een
viertal fragmenten over. Door de intensieve landbouw verminderde het
graslandareaal na WOII met begeleidende perceelsrandbegroeiing zeer
sterk. Enkel op de natste en meest hellende percelen zijn de graslanden
en perceelsrandbegroeiing bewaard gebleven. De kleine bosrelicten langs
bovenlopen van beken ('s Graveneik, Keiaard, Vijverbos), grazige taluds
langs wegen, de spoorwegberm en de hellingsgraslandjes met kwelzones ('s
Graveneik) zijn de laatste getuigenissen van het vroegere landschap.
Heel wat herdenkingsmonumenten en littekens in het landschap verwijzen
naar WOI. Er is een grote dichtheid van goed bewaarde oorlogsrelicten
zowel boven- als ondergronds, getuigen van WOI (fenomenen van nationaal
en internationaal belang).


Esthetische waarde:
~~~~~~~~~~~~~~~~~~~

Glooiend reliëf, verschillende panoramische zichten in vele
richtingen vanop de heuvelkam : in westwaartse richting zicht op het
Houthulstbos en noordwaarts zicht op de Handzamevallei. De skyline
meestal topografisch begrensd. Beekvalleien en de geïsoleerde bossen en
kerndorpen bepalen de hoofdstructuur, geen tot vrij weinig
perceelsrandbegroeiing, kleine regelmatige blok tot strookvorminge
percelering, vooral akkerland, verspreide bebouwing, langs wegen
geconcentreerd, landelijk karakter. Het noordelijke gedeelte van de rug
is een kleinschalig akker- en weidegebied, dat sporadisch wat
perceelsrandbegroeiing kent. Naar het zuiden toe kom meer en meer bos
voor, na WOI heraangelegde restanden van een vroeg-middeleeuws
boscomplex.




Beleidswenselijkheden:
~~~~~~~~~~~~~~~~~~~~~~

Open ruimte vrijwaren of herstellen door concentreren van de
bebouwing en (agro)industrie, bocagerelicten en lineair groen in
beekvalleien herstellen met een verbetering van de connectiviteit ervan.
