Domein De Hees
==============

Anker ID: A10010
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

-microreliëf

 
**Moerassige gronden:**

-ven

 

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

-hof

 
**Kastelen, landgoederen en aanhorigheden:**

-kasteel
-boswachterswoning

 
**Landbouwkundig erfgoed:**

-hoeve
-schuur
-stal

 
Louisa-hoeve

 **Andere:**
Bakhuisje

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

-solitaire boom

 
**Lijnvormige elementen:**

-dreef
-bomenrij
-houtkant

**Kunstmatige waters:**

-poel
-vijver

 
**Bos:**

-naald
-loof
-middelhout
-hooghout

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

Als knelpunt vermelden we een tuincentrum in het westen en enkele niet
meer typische woningen langs de randen van het gebied.

--------------

B.landschapswaarden
-------------------

 Wetenschappelijke waarde:
De aanwezigheid van verschillende biotopen zoals bos, dreven, natte
weilanden en vennen resulteert in een ecologisch waardevol geheel. Deze
variatie aan biotopen heeft als landschap immers met een belangrijke
functie voor een heleboel dier- en plantensoorten. Het boscomplex met de
talrijke dreven vertegenwoordigt een hoge dendrologische waarde.
Historische waarde:
Bij Ferraris (1777) herkent men reeds het stervormig, bebost domein
dat het resultaat was van de ontginning van de heide ten behoeve van een
jachtbos voor de heren van Hoogstraten. Door de latere omvorming van bos
naar akkers en weilanden ontstond het nu open landschap dat het domein
omgeeft. Het zuidelijk deel van de ankerplaats was bij Ferraris nog
heide met vennen. Het ontginningspatroon van de heide en vooral de
historische wegenstructuur is er nog goed bewaard. In het centrum van de
ankerplaats bevindt zich het kasteel 'Heeshuis', dat gekenmerkt wordt
door een stervormige architectuur die aansluit op het omliggende park en
waarvan de oorsprong teruggaat tot 1757. Na de tweede wereldoorlog
onderging het kasteel een grondige restauratie. Andere
vermeldenswaardige gebouwen zijn het boswachtershuisje, de hoeve Louisa
en het bakhuisje, die allen teruggaan tot eind 19de of begin 20ste eeuw.
Esthetische waarde: Het goed bewaarde boscomplex met een opvallend
drevenpatroon rond het kasteel de Hees, vormt samen met het omliggende
agrarisch gebied een esthetisch waardevol geheel.
Sociaal-culturele waarde : In 1974 liet de heer van Hoogstraten ten
behoeve van de werkgelegenheid de heide ontginnen en bebossen. Het
landschap rondom het kasteel de Hees ontstond daarbij als pronk- en
jachtbos voor de heren van Hoogstraten. De stervormige drevenstructuur
die tot ver in het omringende landschap doordrong, was een
weerspiegeling van de macht en de menselijke invloed op een grote
omgeving.
Ruimtelijk-structurerende waarde:
De ruimtelijk-structurerende waarde van Domein de Hees wordt vooral
bepaald door de typerende aanleg volgens een stervormig patroon,
opgebouwd uit 16 brede dreven, die vanuit een centraal punt als stralen
van een grote cirkel uitlopen in het landschap. Rond het centrale punt
liggen 2 cirkelvormige dreven die instaan voor de onderlinge verbinding
van de 16 stralen. Het geheel wordt afgebakend door 4 dreven in
ruitvorm, wat resulteert in een (voor de jacht) overzichtelijke en
functionele structuur.

--------------

C.TEKSTUELE Omschrijving
------------------------

 Het domein 'De Hees' betreft een van oudsher bestaand herengoed, dat
toebehoorde aan de heer die de streek bezat en bestuurde. Het landschap
bestaat uit een centraal bebost gebied rond het jachtkasteel 'de Hees',
gelegen binnen een open agrarische omgeving in de gemeente Rijkevorsel.
De grenzen van de ankerplaats worden gevormd door wegeninfrastructuur
met de Houtelweg in het noorden, de Gammel in het oosten, de
Korenblokweg in het zuiden en tot slot de Sint-Lenaartsweg in het
westen. Reeds rond 1500 werden de namen 'de Heze' en 'Heeshof' voor de
locatie van het huidige domein gebruikt, maar het betroffen op dat
ogenblik nog woeste gronden. Het huidige landschapsbeeld van de
ankerplaats 'Domein de Hees' ontstond door ontginning van de
oorspronkelijke heidegronden in de 18de eeuw. Terwijl de meeste
ontginningen in de streek werden uitgevoerd met het oog op het creëren
van landbouwgronden, gebeurde het hier in functie van de aanleg van een
jachtgebied. Op de Graaf de Ferraris kaart hekennen we het stervormige
patroon, opgebouwd uit 16 brede dreven, die vanuit een centraal punt als
stralen in de omgeving doordringen. Twee cirkelvormige dreven, die samen
met een ringvormige slotgracht een concentrische aanleg vertonen, vormen
de onderlinge verbinding. Het geheel wordt omgeven door een ruitvormige
dreef, die in het noordoosten en noordwesten verder gezet wordt via
andere, parallelle dreven. Zuidwaarts bleef het bos buiten de ruit
beperkt tot één enkele parallelle dreef in het zuidoosten en een kleine
uitstulping in het zuidwesten. Als geheel werd een overzichtelijke en
functionele structuur verkregen, die gunstig was voor de jacht. De
aanleg van het domein drong toen veel dieper door in het landschap dan
vandaag. De enige niet beboste zones in de omgeving van het 'Heesbos'
betroffen een aantal landbouwgronden in het noorden en noordoosten van
de ankerplaats. Het meest zuidelijke deel van het landschap bestond op
dat moment nog steeds uit heide, met enkele hoeven omgeven door
weilanden en akkers met hagen en kleine bosjes. Met de ontginning van
dit gebied zou pas in de tweede helft van de 19de eeuw worden begonnen
en dit dan ten behoeve van de uitbreiding van het agrarisch gebied. Op
de Vandermaelen kaart is de toestand goed vergelijkbaar met die van bij
de Ferraris, uitgezonderd de inmiddels gegraven en nu nog steeds
bestaande vijver en twee in weilanden omgezette bospercelen. De militair
geografische kaart geeft een weergave van het domein in het begin van de
20ste eeuw. De landbouwactiviteit is op dat moment reeds sterk
toegenomen; grote delen van de heide- en bosgronden zijn omgezet naar
akkers en weilanden. In het centrale Heesbos bleven de ingrepen beperkt
tot de omzetting van slechts enkele percelen aan de randen van het bos,
zodat het domein zijn identiteit kon behouden. De belangrijkste
wijzigingen die het domein sedert het begin van de eeuw heeft ondergaan,
zijn dus een toename van de landbouwactiviteiten, met als gevolg
ontbossing, gedeeltelijke versnippering van het gebied, uitbreiding van
de hoevebouw en vervaging van het drevenpatroon. Tevens was het gebied
als gevolg van ruilverkaveling onderhevig aan schaalvergroting, waardoor
de oorspronkelijke structuur van de percelering deels verloren ging. Het
Heesbos is vandaag gereduceerd tot de zone binnen de ruit met nog enkele
uitdijingen. De ringgracht werd op het einde van de jaren 70
gedeeltelijk gedempt. In 1757 werd in het centrum van het aangeplante
bos een stervormig jachtkasteel of paviljoen gebouwd. Het betreft een
vrij symmetrisch opgebouwd kasteeltje dat door haar vormgeving en
architectuur een eenheid vormt met het omliggende landschap.
Oorspronkelijk werd het gebouw gekenmerkt door vele vensters en
buitendeuren die toelieten het gebied gemakkelijk te overzien, maar om
te ontkomen aan een belastingswet op deuren en vensters tijdens de
Franse Republiek, werden vele van deze openingen op het einde van de
18de eeuw toegemetst. Tijdens WO II werd het paviljoen zwaar gehavend
waarop het in 1946 gerestaureerd en vergroot werd. Later werd het dan
omgebouwd tot privé-woning, waarbij twee veranda's tussen de vleugels
werden ingevoegd. Verder vinden we binnen de grenzen van de ankerplaats
als cultuurhistorisch waardevolle gebouwen een boswachtershuisje, de
hoeve Louisa en een bakhuisje, die allen teruggaan tot eind 19de of
begin 20ste eeuw. De aanwezigheid van verschillende biotopen zoals bos,
dreven, natte weilanden en vennen binnen het domein resulteert in een
esthetisch en ecologisch waardevol landschap met een belangrijke functie
voor een heleboel dier- en plantensoorten. Het boscomplex met de
talrijke dreven vertegenwoordigt bovendien een hoge dendrologische
waarde.
