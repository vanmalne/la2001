Vallei van het Schijn met kastelen Schilde, Bleekhof en Vrieselhof
==================================================================

Anker ID: A10037
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

-microreliëf
-talud

 
**Hydrografische\_Elementen:**

-waterloop
-rivier
-beek
-vallei

 
Groot Schijn, Heidebeek

**Moerassige gronden:**

-moeras

 

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

-tuin
-park

 
kasteelpark, moestuin

**Kastelen, landgoederen en aanhorigheden:**

-kasteel
-orangerie
-hovenierswoning
-kasteelgracht

 
Vrieselhof, Bleekhof, Schildehof

**Landbouwkundig erfgoed:**

-hoeve
-schuur
-stal
-wagenhuis

 
Dobbelhoeve + bakhuisje, Grote Hoeve + waterput, Rundvoorthoeve

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

-weg

 
aarden weg

**Waterbouwkundige\_infrastructuur:**

-grachtenstelsel

 

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

-dreef
-hagen

**Kunstmatige waters:**

-vijver

 
**Topografie:**

-repelvormig
-opstrekkend
-historisch stabiel

 
**Historisch stabiel landgebruik:**

-permanent grasland

 
**Bos:**

-loof

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

De verspreide bewoning moet in het landschap ingepast blijven teneinde
het typische karakter van het geheel te bewaren.

--------------

B.landschapswaarden
-------------------

 Wetenschappelijke waarde:
De wetenschappelijke waarde in dit gebied wordt voor een belangrijk
deel bepaald door de structuur van de vallei, m.n. het reliëf, de
hydrologische opbouw, de bodemgesteldheid, de voedselrijkdom, e.d. Het
voorkomen van verschillen en gradiënten in de abiotische condities in de
vallei van het Groot Schijn en de verschillen in terreinbeheer,
resulteren in een rijke plantengroei. Zeer opmerkelijk en waardevol
vanuit floristisch oogpunt omwille van hun zeldzaamheid, zijn de niet
bemeste hooilanden op venige gronden. De gevarieerde abiotische
condities en ermee samenhangende vegetatiestructuur biedt goede
mogelijkheden voor talrijke diersoorten, temeer daar het gebied langs
het oosten aansluit op de antitankgracht en de bosrijke omgeving van
Hendriksvoort en Halse Hoek.
Historische waarde:
De landschapsstructuur en -opbouw van het gebied is gedurende de
laatste eeuwen vrijwel ongeschonden gebleven. De structuur van de
voormalige bleekvelden t.h.h. het 'Bleekhof' is nog duidelijk te
herkennen in de percelering. De 3 kasteeldomeinen worden reeds vermeld
op de historische kaarten en deel van het gebouwenpatrimonium gaat tot
enkele eeuwen terug. Een aantal van de hoeven in de omgeving
vertegenwoordigen eveneens een belangrijke historische waarde. De
Dobbelhoeve en Grote Hoeve, waarvan de huidige gebouwen teruggaan tot de
18de eeuw, zijn de meest opmerkelijke.
Esthetische waarde: De vrij geaccentueerde vallei van het Groot
Schijn heeft dankzij de afwisseling van op en gesloten structuren een
kleinschalig karakter, dat nog wordt versterkt door een uitgebreid
paden- en drevenpatroon. De 3 mooi kasteelparken, allen gelegen in de
vallei van het Groot Schijn, alsook de verschillende oude hoeven geven
het geheel een aanzienlijke esthetische waarde.
Sociaal-culturele waarde : De site van de vroegere blekerij, die in
tweede helft van de 18de eeuw en het begin van de 19de eeuw werd
uitgebaat en nauw verbonden was met het Groot Schijn, is nog steeds
aanwezig.
Ruimtelijk-structurerende waarde:
De vallei van het Groot Schijn betreft een relatief gaaf bewaard
landschap dat zowel langs noordelijke, westelijke als zuidelijke zijde
wordt ingesloten door bebouwing en infrastructuur. Langs de oostelijke
zijde sluit het gebied aan op het fort en de 'Antitankgracht' en nog
verder op de bosrijke omgeving van Hendriksvoort en Halse Hoek.
Opmerkelijk in het landschap is de lange noord-zuid gerichte dreef
tussen de dorpskom van Schilde en het Hof van Schilde, gelegen in de
vallei van het Groot Schijn, alsook de mooi bewaarde repelpercelering
t.h.v. het Bleekhof.

--------------

C.TEKSTUELE Omschrijving
------------------------

 De ankerplaats 'Vallei van het Schijn met de kastelen Schilde,
Bleekhof en Vrieselhof' is gelegen op grondgebied van de gemeenten
Schilde, Ranst (Oelegem) en Wommelgem, ten oosten van Antwerpen in het
Land van Zoersel-Wijnegem en sluit langs de oostgrens aan op de
'Antitankgracht'. De begrenzing wordt gevormd door de bewoning van
Schilde en Den Heuvel-Bredabaan in het noordoosten en noorden, de
Goorstraat in het oosten en de bewoning langsheen de Knobbaan en van
Steenbergenlaan, het spaarbekken van de Antwerpse Waterwerken en het
Albertkanaal in het zuiden. Op de historische kaart van Ferraris uit
1777 is bijna het volledige gebied langs beide kanten van het Groot
Schijn aangeduid als moerassig grasland, onderverdeeld in opstrekkende,
langwerpige percelen, zoals vandaag ook het geval is. Langs de
noordelijke en westelijke rand van de ankerplaats vinden we enkele
bossen en langs de zuidelijke rand akkers en weilanden. De drie domeinen
worden reeds vermeld en een aantal van de nu nog bestaande dreven zijn
eveneens te herkennen. Bij Vandermaelen (1854) is de toestand zeer
vergelijkbaar. Enkel het aandeel bos en akkerland is uitgebreid. Ook de
MGI- kaart uit het begin van de 20ste eeuw geeft een redelijk
vergelijkbare situatie. Een deel van het akkerland is wel vervangen door
bos, maar het grootste deel van de oppervlakte wordt nog steeds
ingenomen door vochtig grasland. Waarschijnlijk als gevolg van de
geringe opbrengst van de vochtige tot moerassige hooilanden, is recent
de landbouwactiviteit in het gebied afgenomen.Op de recente
topografische kaarten zien we dan ook dat een belangrijk deel van de
vochtige weilanden op moerassige gronden langs het Schijn heeft moeten
plaatsmaken voor bos. Een belangrijk deel van de landschapsstructuur in
het centrale gedeelte van de ankerplaats werd in de loop van de
geschiedenis bepaald door de blekerij-industrie. De blekerij langsheen
het Schijn is er gekomen in 1748 en was voorzien van een groot woonhuis,
stalling, was- en bleekhuis, bak- en brouwhuis, een aantal grachten naar
het Groot Schijn en uiteraard bleekvelden. Zowel op de kaart van
Ferraris als Vandermaelen zijn deze ingrepen in het landschap te
herkennen. Toen men in het begin van de 19de eeuw chemische
bleekmiddelen begon te gebruiken, was de blekerij te Oelegem overbodig
geworden en werden de activiteiten gestaakt. Enkele generaties later
werd het domein in gebruik genomen als residentie en werd het terrein
van de bleekvelden ingericht als tuin(cfr. MGI,1909). Naast het
'Bleekhof' vinden we binnen de grenzen van de ankerplaats nog twee
domeinen terug. Het 'Hof van Schilde' of 'Hof ten Broecke', gelegen op
het einde van de Bellevuedreef, betreft een bebost, rechthoekig,
omgracht domein met centraal een vijver, waarin, axiaal met de dreef, de
funderingen van het gesloopte waterkasteel staan. Op een eilandje in de
vijver staat de ruïne van de z.g. 'Tempel van Venus', en in het
zuidoosten van het domein vinden we de ruïnes van het z.g. badhuis. De
voormalige moestuin en oranjerie aan de oostelijke zijde bleven bewaard.
Reeds in de 14de eeuw was hier, in de toen natte beemden bij de
Schijnvallei, een omwaterde verdedigingsschans gelegen. Ongeveer 2
eeuwen later werd de schans vervangen door een kasteel, dat na een
aantal verbouwingen uiteindelijk in de helft van de 20ste eeuw werd
gesloopt. De bewaarde structuren gaan terug tot de 18de en 19de eeuw.
Het 'Hof van Vriesele' wordt voor het eerst vermeld in de 14de eeuw. Het
oorspronkelijke kasteel werd in 1914 door de Belgische troepen vernield.
Vandaag is het 'Vrieselhof' een kasteel in neo-Vlaamse renaissancestijl
uit het begin van de 20ste eeuw, gelegen in een park met een oud en
gevarieerd bomenbestand en met rondom het kasteel een U-vormige
omwatering met vijver en grasperken. Het bijhorende koetshuis werd
opgetrokken in 1877. Het domein en de gebouwen doen nu dienst als
provinciaal domein en textielmuseum. Verspreid in het landschap treffen
we een paar oudere hoeven aan. De 'Dobbelhoeve' is zonder twijfel de
meest opvallende in het gebied. Het betreft een complex van losstaande
bestanddelen op een deels omhaagd en omheind domein met een kleine
begraasde voortuin en een boomgaard. Van de Dobbelhoeve was voor het
eerst sprake in 1541; reeds in 1644 was ze in twee woningen gesplitst.
De oudste gedeelten van de huidige gebouwen gaan terug tot de 18de eeuw.
Merkwaardig is het bakhuisje onder een zadeldak met Vlaamse pannen,
eveneens uit de 18de eeuw. De 'Grote Hoeve', gelegen langsheen de
dubbele beukendreef die toegang geeft tot het voormalige 'Hof van
Schilde' en werd aangelegd in 1750, gaat zeker terug tot de 16de eeuw.
De huidige gebouwen, gelegen binnen een omhaagd domein met gekasseid erf
en waterput, werden opgetrokken in 1754, doch verbouwd in de 20ste eeuw.
En dan is er nog de eertijds omgrachte 'Rundvoorthoeve', waarvan de site
zeker teruggaat tot 1602, maar die recent werd vervangen door een
moderne woning. De in 1977 gerestaureerde langschuur bevat mogelijk een
kern uit de 17de eeuw en heeft dus zeker historische waarde. De
wetenschappelijke waarde in dit gebied wordt voor een belangrijk deel
bepaald door de structuur van de vallei waar het voorkomen van
verschillen en gradiënten in de abiotische condities, resulteert in een
rijke plantengroei. Zeer opmerkelijk en waardevol vanuit floristisch
oogpunt en ook behoorlijk zeldzaam, zijn de niet bemeste hooilanden op
venige gronden. De gevarieerde abiotische condities en ermee
samenhangende vegetatiestructuur biedt goede mogelijkheden voor talrijke
diersoorten. Daar het gebied langs het oosten aansluit op de
antitankgracht en de bosrijke omgeving van Hendriksvoort en Halse Hoek
heeft men bovendien te maken met een redelijk uitgestrekt potentieel
habitat. De vallei van het Groot Schijn betreft een relatief gaaf
bewaard landschap dat dankzij de afwisseling van op en gesloten
structuren een kleinschalig karakter krijgt, dat nog wordt versterkt
door een uitgebreid paden- en drevenpatroon. Opmerkelijk en esthetisch
waardevol in het geheel zijn de lange noord-zuid gerichte dreef tussen
de dorpskom van Schilde en het Hof van Schilde -de Bellevuedreef-,
alsook de mooi bewaarde repelpercelering t.h.v. het Bleekhof. Het
historisch waardevolle gebouwenpatrimonium van de kasteeldomeinen en
omliggende oude hoeven maakt het landelijk karakter compleet. Zowel
langs noordelijke, westelijke als zuidelijke rand ingesloten door
bebouwing en infrastructuur, vertegenwoordigt de vallei van het Groot
Schijn met haar kasteeldomeinen een belangrijke open ruimte voor de
omliggende gemeenten. Dit gebied in de toekomst vrijwaren van bebouwing
is dan ook gewenst, net als het behoud van de kleinschalige
landschapsstructuur en het resterende gebouwenpatrimonium.
