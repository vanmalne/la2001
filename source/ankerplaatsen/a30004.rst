Zwinlandschap
=============

Anker ID: A30004
----------------



A.TEKSTUELE Omschrijving
------------------------

Deze ankerplaats ligt in de gemeente Knokke en omvat het
natuurreservaat Het Zwin en de Zwinbosjes met het aangrenzende strand,
de Oude en Nieuwe Hazegraspolder, het Koningsbos, de Willems
Leopoldpolder en het Oud Fort Isabella met aansluitend de Cantelmolinie.
Ze lag eertijds aan de monding van de Zwingeul en behoort historisch tot
het Zwinlandschap. Het Zwin (sensu strictu) strekt zich uit van het
strand over een duinreep, een actief slikke-schorre-gebied en stopt aan
de Internationale dijk. Deze dijk beschermt het binnenland tegen de
invloed van de zee. Eertijds lag op deze plaats de eigenlijke
zwinmonding. De zee zorgt voor aanvoer van zand voor het duinengebied.
De actieve duinreep van het Zwin bestaat uit een jonge, lage, weinig
begroeide duinengordel aan de zeezijde. Tussen deze duinengordel en de
volgende liggen enkele pannes. De tweede duinengordel is ouder, hoger en
meer begroeid waardoor hij minder mobiel is dan de eerste. Hier zijn wel
enkele winddoorbraken aanwezig. Achter de duinreep volgt een actief
slikke-schorre-gebied, rond vertakkingen van de oude Zwingeul, dat bij
stormvloed nog steeds bijna volledig onder water staat. De indringing
van de zee in dit gebied is hiervoor essentieel en dient behouden. De
Zwingeul zelf is ontstaan tijdens de Duinkerke-II-transgressies en
reikte tot Brugge. Gedurende de middeleeuwen maakte men gebruik van deze
geul als transportkanaal en kende Brugge een serieuze economische groei.
De geul verzandde echter door een regressiefase en door te weinig
stroomdynamiek in de geul, te wijten aan de bedijking langs de geul. De
huidige zeedynamiek in het gebied zorgt voor een aanvoer van brak water
wat resulteert in een zeer typische zoutminnende flora en een faunale
rijkdom. Het Zwingebied wordt afgesneden van het binnenland door de
Internationale dijk waardoor de Zwinbosjes (die achter deze dijk gelegen
zijn) afgesloten zijn van de zee. De Zwinbosjes situeren zich op oude
binnenkustduinen. Op het strand bij de Zwinbosjes staan heel wat
golfbrekers en de overgang naar de duinreep is verstoord door een dijk.
De duinengordel zelf is min of meer gefixeerd door de vegetatie en
doordat de zandaanvoer vanuit zee verhinderd wordt door de dijk. Tussen
de duinen liggen enkele kleinere pannen. Via de zee gebeurt wel nog een
kalkaanvoer waardoor specifiek kalkminnende vegetatie voorkomt. Achter
de duinreep treft men vervolgens een bosgebied aan dat overgaat in
weiland. In deze weilanden is het microreliëf van het duinencomplex nog
herkenbaar. Het zijn veeleer grote percelen zonder
perceelsrandbegroeiing. Tussen het natuurreservaat Het Zwin en de
Zwinbosjes ligt het vogelreservaat dat uit landschappelijk oogpunt een
knelpunt vormt wegens de bebouwing, verharding van oppervlakken (parking
e.d.). Het Koningsbos en de aangrenzende weilanden zijn gelegen op
dezelfde binnenkustduinen als de Zwinbosjes. De weilandpercelen zijn
omzoomd met knotbomenrijen, houtkanten en hagen. Het bosbestand zelf
werd aangeplant rond 1910 en bestaat vooral uit naaldbomen met
sporadisch een loofboom. Door de geologische ondergrond en door het
bebost karakter gelijkt dit gebied sterk op de Zwinbosjes. Ze vormen
eigenlijk één geheel maar ze zijn gescheiden door bebouwing. Het bebost
karakter en de vele perceelsrandbegroeiing geven dit deel een gesloten
kleinschalig landschap dat voor fauna en flora waardevol is door de
afwisseling van open weilanden en gesloten bosbestandjes. Vlakbij het
koningsbos ligt het fort St-Pol dat tijdens de 17e eeuw, gedurende de
Tachtigjarige Oorlog, deel uitmaakte van de Cantelmolinie.
Landschappelijk lopen de weilandpercelen rond het Koningsbos over in die
van de oude Hazegraspolder die eveneens kleinschalig zijn en vrij veel
perceelsrandbegroeiing hebben. De beide Hazegraspolders vormden op het
einde van de middeleeuwen een schorregebied bij de Zwinmonding dat
begrensd werd door de middeleeuwse Kalveketedijk (zuidelijke grens van
de ankerplaats). De GraafJansdijk beschermde het binnenland tegen de
zee. Naarmate de Zwingeul verzandde en naarmate uit westelijke richting
enkele duincomplexen oprukten, geraakten deze schorren beter beschermd
tegen de zee. De duinen van het Koningsbos zijn nog een restant van dit
duinencomplex. Pas in de 17e eeuw bouwt men de St-Paulusdijk of
Schapersdijk en spreekt men van de Hazegraspolder (1627). Deze polder is
geologisch opgebouwd uit onderaan geulafzettingen, dan
schorre-afzettingen en tenslotte zandige duinafzettingen door
overstuiving. Hydrologisch is het gebied uniek wegens de korte afstand
tot de zee en de aanwezigheid van estuariene afzettingen die een hoog
zoutgehalte bevatten. De huidige percelering stemt zeer goed overeen met
die op Ferraris en getuigt van de snelle ontginning van dit gebied. Ook
de bebouwing, landgebruik en het wegenpatroon gaan grotendeels op
Ferraris terug. In vergelijking met de Nieuwe Hazegraspolder zijn de
percelen van de Oude Hazegraspolder kleiner en staat er (meer)
perceelsrandbegroeiing rond. Dit staat dus in contrast tot de
grootschalige open polderlandschappen van de recentere aangrenzende
polders (o.a. Nieuwe Hazegraspolder en Willem Leopoldpolder). In beide
Hazegraspolders komen voornamelijk langs de dijken waardevolle hoeves
voor met zeer gave schuren. Zij herinneren ook aan de
inpolderingsgeschiedenis van dit gebied. De recente uitbreidingen van
landbouwbedrijven doen afbreuk aan hun esthetisch en historisch
karakter. De zuidelijke uitloper van deze ankerplaats bevat de
Cantelmolinie en de Reigaertsvliet. De Cantelmolinie dateert uit de
Tachigjarige Oorlog tussen Spanje en de Noordnederlandse Provinciën. Hij
werd gebouwd ter verdediging van de westelijke oever van de Zwingeul en
bestond uit een aantal forten (o.a. Isabellafort) en een vaart met zeven
bastionpunten. Halfweg de zeventiende eeuw werd deze vaart verbreed en
uitgediept op initiatief van de graaf de Cantelmo vanwaar de linie zijn
naam kreeg. Momenteel resten nog de vaart met bastionpunten en de site
van het fort. Sinds deze site enkele jaren geleden van weiland in
akkerland werd omgezet , is het oorspronkelijk reliëf quasi volledig
verdwenen evenals de mogelijkse archeologische sporen. Enkel de gracht
bleef bewaard hoewel die door de bewerking van het land ook schade
ondervindt. De kleine hoogteverschillen (o.a. van de bastionpunten) zijn
zeer belangrijk en dienen behouden te blijven. Elke verandering aan het
(micro)reliëf doet afbreuk aan deze verdedigingslinie. Vlakbij het fort
langs de Nieuwe Watergang liggen nog enkele bunkers uit
WOII(waarschijnlijk). De geul van de Reigaertsvliet vormt de westelijke
grens in het zuiden van deze ankerplaats. Deze loopt over in de Nieuwe
Watergang dat uiteindelijk aansluit op de huidige Zwinmonding. De
Reigaertsvliet loopt langs een verbrandingsoven die door de gebouwen
afbreuk doet aan dit esthetisch open en natuurlijk landschap. De
Greveningedijk is nog sterk beplant en vormt visueel een serieuze
barriére. Geheel het gebied wordt gedomineerd en gestructureerd door de
waterlopen (kreken, vlieten, zwinnen,…) en de zeewerings- en
inpolderingsdijken. De dijken vormen de bescherming van het land tegen
de zee en de meest landinwaartse dijken getuigen van de vroegste en
oudste inpolderingen en landschappen. De meest recente dijken en polders
herbergen de jongste landschappen. Verder begrenzen deze dijken de
ruimtes door hun aanzienlijke hoogte. In de oude Hazegraspolder is een
waterzuiveringsstation aanwezig dat vrij goed gebufferd is door een
groenscherm, maar dit vormt toch een storend element in het landschap. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Vroeger uitgestrekt schorregebied, oude Zwinmond. Nog actief
slikke-schorre-gebied in natuurreservaat van het Zwin met waardevolle
flora en fauna. Bijzonder complexe geomorfologische, pedologische en
geohydrologishce configuratie. Deze wordt samengesteld door een primaire
duinvallei (de Zoutepolderduinen) in het noorden (vormt het recentst
gevormd deelgebied), een eolisch geremaniëerd duinenmassief of fossiele
kustreep (de Blinkaartduinen), een door die kustreep onvolledig
afgesnoerde en deels overstoven strandvlakte (het gedeelte van de Oude
Hazegraspolder dat binnen de Duinstreek gelegen is) en dagzomende
kleiige polderafzettingen met op vrij geringe diepte brak grondwater.
Zowel ruimtelijk als hydrologisch een nagenoeg ononderbroken gradiënt
van strand naar kustduinenmassief over binnenduinrand naar polder.
Behoort tot de estuariene milieus van de Zeeuws-Zuidhollandse Delta.
Verschillende drinkpoelen aanwezig met waardevolle fauna.

Historische waarde:
~~~~~~~~~~~~~~~~~~~


Inpolderings- en bedijkingsgeschiedenis van de omgeving die zich ook
landschappelijk vertaalt in verschillende percelering en openheid
naargelang de tijdsperiode. Percelering volgens Ferraris, aantal grote
gave hoeven, verspreiding van de bebouwing, wegenpatroon en landgebruik
volgens de 17de eeuw. Groot aantal landschapselementen zijn bewaard
gebleven, welke getuigen van de inpolderingsgeschiedenis van het
voormalig Zwinestuarium: dijken (o.a. Graaf Jansdijk, Schapersdijk,…)
met bomenrijen en wegen, percelering en oorspronkelijke hoeves (o.a.
hoeves van de Hazegrastraat). Vrij recent ontstaan en vroegtijdelijke
ontginning als landbouw- en bosbouwgebied.

Esthetische waarde:
~~~~~~~~~~~~~~~~~~~

Open polderlandschap met kleinschalige
percelering in de oudere polders; in de recentere polders veel opener en
grootschaliger Kleinschalig cultuurlandschap wat gekenmerkt wordt door
het voorkomen van vele traditionele landschapselementen. Typisch
duinbos, de duingraslanden met uitgesproken meso- en microreliëf,
kleinschalig en gesloten landschap van de Hazegraspolder met relatief
kleine percelen, beplant door talrijke hagen, houtkanten en knotbomen.
De recentere polders hebben geen perceelsrandbegroeiing en hebben een
grootschalig karakter. Dit landschap staat in schril contrast met het
open en grootschalig polderlandschap.


Sociaal-culturele waarde:
~~~~~~~~~~~~~~~~~~~~~~~~~


Natuurreservaat van het Zwin

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De dijken zorgen voor een ruimtelijke opdeling van het gebied door
hun hoogte en door een verschil in landchap naargelang de
inpolderingsperiode. De vele afwateringskanalen (geleden, vlieten,
kreken,..) zorgen tevens voor een ruimtelijke structuur die deels op de
ijken geënt is maar ook deels de plaatsing van de dijken heeft
beïnvloed.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


in weilanden op oude duingronden

**Macroreliëf:**

duinengebieden

**Hydrografische Elementen:**

 * waterloop
 * kreek


monding van de Zwingeul en kreken, geleden, vlieten

 **Andere:**
estuariene afzettingen van de Zwingeul

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur


grote hoeves (o.a. Prinsenhoeve en langs de Schapersdijk)

**Militair erfgoed:**

 * fort
 * verdedingingslinie


fort St.-Pol, Cantelmolinie, Oud fort Isabella

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * dijk


Graaf Jansdijk in zuiden en Schapersdijk in noorden

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * knotbomenrij
 * perceelsrandbegroeiing

langs dijk, wegen en perceelsranden

**Kunstmatige waters:**

 * poel


enkele veedrinkpoelen

**Topografie:**

 * blokvormig


blokvormig en grootschalig in recentere polders, kleinschalig in
oudere polders

**Bos:**

 * naald
 * loof


Koningsbos en Zwinbosjes

**Bijzondere waterhuishouding:**

 * polder


brak grondwater op geringe diepte

OPMERKINGEN EN KNELPUNTEN
~~~~~~~~~~~~~~~~~~~~~~~~~

Het vogelreservaat rond het natuurreservaat is een storend element
aangezien de gebouwen in dit natuurlijke duinengebied niet thuis horen.
Dit gebied loopt ook op Nederlands grondgebied verder. Zuiveringsstation
in de Oude Hzaegraspolder is storend element; De oprukkende bebouwing in
Oosthoek dreigt delen van deze ankerplaats te isoleren van de rest. De
recente uitbreidingen bij landbouwbedrijven doen afbreuk aan het
historisch karakter en de esthetische waarde van de veelal waardevolle
en gave hoeves.
