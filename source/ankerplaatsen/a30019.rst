Maleveld en abdij van Male.
===========================

Anker ID: A30019
----------------



A.TEKSTUELE Omschrijving
------------------------

Deze ankerplaats ligt op grondgebied van de gemeenten Brugge en Damme
(klein deeltje). In het westen vormt de Maleleie (beek) de gresn , in
het oosten de bebouwing rond Sijseleveld en in het zuiden de weg
Brugge-Sijsele. Ze grenst in het zuiden aan de ankerplaats
"Bergskens-Assebroekse Meersen-Beverhoutsveld". Deze ankerplaats ligt op
de grote dekzandrug van Verrebroek-Maldegem-Stekene-Gistel. De bodem
bestaat hier uit een licht lemige zandgrond die arm is aan
voedingsstoffen. In het zuiden grenst ze aan ankerplaats
Rijkevelde-Loweiden. Het is een oud veltgebied dat aan de zuidelijke en
noordelijke randen afgebakend werd door een bosgordel. De bossen bij de
abdij St-Trudo (in zuiden) en de restbosjes in het noorden getuigen nog
van deze randbossen. Rond de middeleeuwen was het een heidegebied dat
als gemene graasgrond dienst deed. Later werd het een militair
oefenterrein dat in de loop van de 19e eeuw als landbouwland in gebruik
werd genomen. Het oorspronkelijke heidegebied werd zeer systematisch
ontgonnen volgens een rechtlijnig patroon dat nog zeer gaaf en
herkenbaar is. De weinige wegen langs en in het huidige landbouwland
zijn kaarsrecht en staan quasi loodrecht op elkaar. De weg net ten
oorden van het park bij de abdij is een kasseiweg die bijdraagt aan de
esthetische waarde van het gebied. Het gebied heeft het open karakter
van een veltgebied behouden na de omzetting tot cultuurland. Het
rechthoekige deel dat eertijds militair oefenterrein was, ligt nu
grotendeels onder akkerland met grote percelen. De noordelijke
restbosjes bestaan uit gemengd bos én uit loofbos. In het zuiden behoren
de bossen tot het domein van de abdij van St-Trudo. Tijdens de
middeleeuwen verbleven de Graven van Vlaanderen in het slot van Male
(burcht) waarvan momenteel enkel de toren of donjon nog rest. Later werd
het verbouwd tot kasteel en pas midden de 20e eeuw werd het aangepast
tot een abdij. Aansluitend op de abdij heeft men ten zuidwesten een
neerhof en ten westen een ijskelder. Het drevenpatroon in het park is
duidelijk gericht naar de abdij zelf . Het park zelf bestaat uit loof-
en naaldbomen en heeft een natuurwetenschappelijke waarde aan planten en
bomen. In de uiterste zuidwesthoek van de ankerplaats staat het
voormalige stadhuis van de heerlijkheid van Male met daarvoor een
schandpaal of pelderijn. Beiden zijn zeer goed bewaard. De Maleleie
(westelijke grens) watert het gebied af. Ze wordt geaccentueerd op
bepaalde plaatsen door een bomenrij. In het gebied heeft men een
prachtig zicht op de skyline van Brugge waarbij verschillende
historische gebouwen goed zichtbaar zijn (o.a. Belfort). In het oosten
vormt een verkaveling rond het Sijseleveld de grens van de ankerplaats.
Men moet erover waken dat de open ruimtes rond het Maleveld behouden
blijven en gevrijwaard van bebouwing. Net ten noorden van deze
verkaveling ligt een oud stort dat visueel opvalt door de omringende
taluds en de opgeschoten vegetatie. Langs de zuidelijk grens (autoweg
van Brugge naar Sijsele) belemmert de lintbebouwing het zicht op het
park. In het noorden doorkruist een hoogspanningsleiding het landschap
en doet afbreuk aan de esthetische waarde van dit open ruimte gebied. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het Maleveld ligt op een droge, schrale zandbodem waar vroeger een
veldgebied lag. De heischrale vegetatie getuigt van dit veldgebied. De
bossen van Male liggen zich op enigszins lemige zandgrond. De Maleleie
heeft nog haar oorspronkelijk tracé en is net als een klein bosrestant
nog geënt op de fysische structuur.

Historische waarde:
~~~~~~~~~~~~~~~~~~~


In de 18de eeuw was het Maleveld ingenomen door een groot
heidegebied. De zones ten noorden en zuiden van het Maleveld bestonden
uit bos. In de zuidwestelijke hoek bevindt zich het uit de middeleeuwen
daterende slot van Male met stadhuis, en schandpaal. Het Maleveld is van
oudsher in gebruik als "gemene grond" door rechthebbende gebruikers.
Halfweg de 19de eeuw werd het in landbouwcultuur gebracht, waarbij
enkele rechte ontsluitingswegen werden aangelegd en een opdeling
gebeurde in kleine, regelmatige percelen. Het noordelijke bosgebied was
eerder reeds in cultuurgrond omgezet. Het zuidelijke bosgebied
correspondeert met de boszone die zich nu ten oosten van de Abdij van
Male uitstrekt.

Esthetische waarde:
~~~~~~~~~~~~~~~~~~~

Maleveld vooral in akkergebruik, landschappelijk
is het gebied volkomen open. Zeer weinig bebouwing aanwezig, vormt een
groot open-ruimtegebied rond de stad.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De structuur van het park bij de abdij is herkenbaar in de
percelering van het Maleveld en de omliggende wegen (ook richting
Rijkevelde).



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Macroreliëf:**

 * landduin

dekzandrug Gistel-Maldegem-Stekene-Verrebroek

**Hydrografische Elementen:**

 * beek


Maleleie

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


bij abdij St-Trudo

**Kastelen, landgoederen en aanhorigheden:**

 * kasteel
 * toren
 * ijskelder
 * kasteelgracht


oude donjon, kasteel wordt als abdij gebruikt

**Bouwkundig erfgoed:**

 * huis


vroeger stadhuis in uiterste zuidwesten van ankerplaats

**Kerkelijk erfgoed:**

 * abdij


kasteel deels verbouwd tot abdij

**Klein historisch erfgoed:**

 * schandpaal


pelderijn vlakbij stadhuis

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


kasseiweg rond kasteel en langs zuidkant Maleveld

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij

dreven rond park en abdij; bomenrij langs Maleleie

**Topografie:**

 * blokvormig


**Bos:**

 * naald
 * loof



OPMERKINGEN EN KNELPUNTEN
~~~~~~~~~~~~~~~~~~~~~~~~~

In het oosten vormt een verkaveling rond het Sijseleveld de grens van de
ankerplaats. Men moet erover waken dat de open ruimtes rond het Maleveld
behouden blijven en gevrijwaard van bebouwing. Net ten noorden van deze
verkaveling ligt een oud stort dat visueel opvalt door de omringende
taluds en de opgeschoten vegetatie. Langs de zuidelijk grens (autoweg
van Brugge naar Sijsele) belemmert de lintbebouwing het zicht op het
park. In het noorden doorkruist een hoogspanningsleiding het landschap
en doet afbreuk aan de esthetische waarde van dit open ruimte gebied.
Deze ankerplaats grenst aan ankerplaats " Loweiden-Rijkevelde".
Landschappelijk liggen beiden op de dekzandrug, het zijn vroegere
veltgebieden die nu bebost zijn, ze kennen drevenpatronen,.... Hun
ruimtelijke verbinding is echter te klein om ze samen te voegen.
