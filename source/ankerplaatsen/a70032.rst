Vallei van de Zwarte Beek bij de bocht van Laren
================================================

Anker ID: A70032
----------------

**Landschap**



C.TEKSTUELE Omschrijving
------------------------

Tussen Paal (Beringen) en Meldert (Lummen) ligt de brede middenloop
van de Zwarte Beek. De vallei wordt hier eerst zeer breed om
stroomafwaarts opnieuw smaller te worden, afhankelijk van de ruimte die
de ijzersterke Diestiaan-zandsteenheuvels de beek laten. Hier liggen
immers de eerste getuigenheuvels, als uitlopers van het Hageland, tegen
de Lage Kempen. Dergelijk overgangsgebied wordt gekenmerkt door een
eigen dynamiek. De beek kronkelt er langs de Daelen- of Venusberg,
uitdeiend tot een brede vlek, en krimpt dan weer in tot een smal lint
van hooi- en weilanden, tussen de zandsteenruggen ten noorden en zuiden
van de vallei. Het gebied wordt doorsneden door een veelheid aan
zijbeken (Gestel-Geeneikenbeek, Laarbeek) en grachten (Vloot- of
Vloedgracht, Kleine Vloedgracht). De brede meandering van de Zwarte Beek
wordt doorgaans aangeduid als de bocht van Laren. De valleibeemden
worden hier broeken genoemd. Op het interfluvium tussen Zwarte Beek en
Gestel-Geeneikenbeek staat de bebouwing van het straatgehucht Gestelse
Heide. Het vertoont een typisch nederzettingspatroon van akkertjes op de
hoger gelegen gronden, via graasweiden naar de hooilanden in de lager
gelegen delen. In het akkercomplex zijn nog talrijke landschapselementen
aanwezig (haagkanten, knotbomen, hoog opgaande eiken, holle wegjes). Het
half-open landschap in de vallei wordt thans in grote lijnen bepaald
door graasweiden met verspreid liggende hooilanden, ruigtes,
broekbosjes, wilgenstruwelen, enkele poelen, populierenaanplantingen en
vijvers. De percelering is grotendeels historisch stabiel. Gebruik van
de beemden voor hooiproductie is met inbegrip van winterdrainage en
nabeweiding blijven doorgaan tot na de tweede wereldoorlog. Een gedeelte
van de broeken bestond uit bevloeide, zogenaamde waterbeemden. Het
steken van zoden en turf was reeds eerder stilgevallen. 's Winters
stonden alle broeken langs de beken blank. Er waren toen geen
afgespannen weilanden en men kon schaatsen van Gestel tot Meldert. Er
kwamen slechts enkele ijle bomenrijen of houtkanten voor. Het
Larensbroek omvat de beemden ten zuiden van de Vlootgracht (de middelste
waterloop van de vallei) van Laren tot Gestel. In het Larensbroek werd
minstens de helft van de beemden bevloeid. Het ging daarbij altijd om in
bedden en met dubbel greppelsysteem aangelegde wateringen. Na het
oogsten van de toemaat werden vanuit Laren koeien op de beemden getuierd
en/of gehoed. Geleidelijk aan werden de weitjes vlak bij huis als eerste
afgezet. Pas na de tweede wereldoorlog werden ook de hooibeemden
afgespannen. Daar waar de vallei begrensd wordt door de Diestiaanse
zandsteenruggen vinden we voornamelijk akkers maar ook schrale
graslanden en bossen. Het noordelijke gebied is zeer mooi met prachtige
vergezichten over de vallei en landschappelijk waardevolle elementen
zoals holle wegen, houtwallen en oude monumenten (o.a. de Gestelse
Molen). In de ruimere omgeving, buiten de grenzen van het beoogde
landschap, komen trouwens hier en daar veelal versteende langgevelhoeves
en de restanten van schansen voor. Opvallend is het opstrekkend patroon
van de oude paden en wegen die naar de vallei leiden. Veelbetekenend
zijn benamingen als Maalbeekstraat, Watermolenstraat en ook
Sluiskensstraat, Kouterveld enz. De waardevolle valleikernen met hooi-
en weilanden, kleine landschapselementen, ruigten, struweel enz. worden
steeds meer verstoord door intensivering van de landbouw, inplanting van
weekendverblijven en stortplaatsen en recreatieve druk. De omgeving
biedt echter wel de ruimte voor een landschapsgerichte, zachte
recreatie. Problematisch is ook de waterkwaliteit van de beken en de
verdroging.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het landschap strekt zich uit aan de rand van de Lage Kempen, tegen
de getuigenheuvels die hier de overgang naar het Hageland aankondigen.
Dergelijk overgangsgebied wordt gekenmerkt door een eigen dynamiek en is
bijgevolg in geo- en hydrografisch opzicht belangrijk. Het voorkomen van
verschillende reliëfelementen en gradiënten (bodem, vochtigheid enz.)
zijn de basis voor landschappelijke verscheidenheid met waardevolle
kernen van hooi- en weilanden, broekbosjes, kleine landschapselementen,
ruigten, struweel enz.

Historische waarde:
~~~~~~~~~~~~~~~~~~~


Het landschap in de vallei wordt in grote lijnen bepaald door
graasweiden met verspreid liggende hooilanden, ruigtes, broekbosjes,
wilgenstruwelen en vijvers. Bodemgebruik en percelering zijn grotendeels
historisch stabiel. Gebruik van de broeken voor hooiproductie is met
inbegrip van winterdrainage en nabeweiding blijven doorgaan tot na de
tweede wereldoorlog. Een gedeelte ervan bestond uit bevloeide,
zogenaamde waterbeemden. Opvallend is de samenhang met de akkers aan de
valleiranden, het opstrekkend patroon van paden en wegen naar de vallei
en het voorkomen van lineaire landschapselementen en bouwkundig erfgoed.

Esthetische waarde:
~~~~~~~~~~~~~~~~~~~

Het half-open landschap van de brede vallei,
ingesloten tussen heuveltoppen, biedt een hoge belevingswaarde. Vooral
het noordelijke gebied is erg attractief met prachtige vergezichten over
de wijdse vallei en landschappelijk waardevolle elementen.


Sociaal-culturele waarde:
~~~~~~~~~~~~~~~~~~~~~~~~~


De omgeving biedt de ruimte voor een
landschapsgerichte, zachte recreatie.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De vallei van de Zwarte Beek, die zich hier in een brede meandering
langs de getuigenheuvels van het Diestiaan slingert, was bepalend voor
de opbouw en organisatie van het landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * heuvel
 * holle weg

getuigenheuvels

**Hydrografische Elementen:**

 * beek
 * vallei
 * meander


o.a. Zwarte Beek, Laarbeek, Gestel-Geeneikenbeek

**Moerassige gronden:**

 * rietland


beemden, hier broeken genoemd, verruigde hooilanden

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * nederzettingspatroon
 * gehucht

straatgehucht Gestelse Heide op interfluvium

**Molens:**

 * watermolen


Gestelse molen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


opstrekkend patroon van paden en wegen naar en door de vallei

**Waterbouwkundige infrastructuur:**

 * dijk
 * sluis
 * grachtenstelsel
 * stuw


stelsel van grachten en zijbeken in de broeken van de Zwarte
Beekvallei

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * houtwal
 * knotbomenrij
 * kaphaag

**Kunstmatige waters:**

 * poel
 * turfput
 * vijver


**Topografie:**

 * opstrekkend
 * historisch stabiel


**Historisch stabiel landgebruik:**

 * permanent grasland


beemden, hier broeken genoemd, akkers aan de valleirand

**Bos:**

 * loof
 * broek
 * hooghout
 * struweel


**Bijzondere waterhuishouding:**

 * ontwatering
 * vloeiweide
 * watering


voormalige, bevloeide waterbeemden

OPMERKINGEN EN KNELPUNTEN
~~~~~~~~~~~~~~~~~~~~~~~~~

Intensivering van de landbouw, inplanting van weekendverblijven en
stortplaatsen en recreatieve druk veroorzaken steeds meer verstoring.
Problematisch is ook de waterkwaliteit van de beken en de verdroging. De
recente bebouwing levert geen bijdrage tot de landschapswaarden.
