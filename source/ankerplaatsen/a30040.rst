Heuvel van Wijtschate - Mesen
=============================

Anker ID: A30040
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * talud


valleigrenzen; langs hellingen bepaald door geologische gesteldheid

**Macroreliëf:**

 * heuvel
 * steilrand
 * holle weg

steilrand westelijke helling Mesen -Wijtschate

**Hydrografische Elementen:**

 * beek
 * vallei


Douvevallei; Haring-, Wijtschate-, Diependale, Stuiver-, Steen-,
bollaert-, Rozebeek

**Geologie:**

 * graften


bepaald door geologische gesteldheid

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Militair erfgoed:**

 * bunker
 * verdedingingslinie


kraterlijn; ondergrondse gangen; kerkhoven

**Kerkelijk erfgoed:**

 * kerk
 * kapel


Mesen en Wijtschate (!)

**Klein historisch erfgoed:**

 * kruis
 * gedenkteken


gedenktekens voor WOI (talrijke oorlogsmonumenten)

 **Archeologische elementen:**
sproen van bewoning uit Neolithicum

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Romeinse weg


Cassel-kortrijk

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * hagen
 * knotbomenrij

resten bocage; restanten langs perceelsgreznen of als begeleidende
begroeiing bij beken

**Kunstmatige waters:**

 * vijver


kraterlijn

**Bos:**

 * naald
 * loof
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Het landelijke en open landschap dient behouden te blijven om de
vergezichten in alle richtingen te vrijwaren. Daarbij dient de
lintbebouwing ingeperkt te worden; ter hoogte van de dorpskernen hebben
zich reeds woonlinten langs wegen tot ver buiten de kern ontwikkeld. Bij
de verspreide landbouwbedrijven dient men nieuwe gebouwen voldoende te
bufferen om de esthetische waarde van de omgeving niet aan te tasten.
Niet-grondgebonden landbouwbedrijven passen niet binnen dit gaaf en
herkenbaar landschap. De restanten van beekbegeleidende houtige
begroeiing dient versterkt te worden om de herkenbaarheid van het
landschap te verhogen en de esthetische waarde te vergroten. Ook de
aaneengesloten weilanden langs de steile hellingen vormen een
landschappelijk geheel dat in de open omgeving sterk opvalt door
dezelfde verschijningsvorm. De mindr steile hellingen ondr akkerland
zijn minder waardevol als er geen perceelsrandbegroeiing voorkomt. Ten
noorden van Wijtschate aan de bovenrand van het bos ligt de sporthal en
enkel sportvelden van de gemeente die niet passen binnen het landschap.

--------------

B.landschapswaarden
-------------------

Wetenschappelijke waarde:
Het reliëf en het hydrografisch net bepalen in belangrijke mate het
landgebruik en hebben nog een grote gaaf- en natuurlijkheid. De heuvel
van Wijtschate vormt een deel van het interfluvium tussen Ijzer- en
Schelde-Leie-bekken en sluit aan op de Westvlaamse heuvelrij. Hij kent
enkele vervlakkingen langs de kamlijn waarop zich nederzettingen hebben
ontwikkeld. De Diestiaanafzettingen zijn hier reeds weggeërodeerd. Langs
de hellingen komen talrijke bronniveau's en dalhoofden voor die door
terugschrijdende erosie de heuvelkam aantasten. De beken hebben nog een
vrij natuurlijk meanderend verloop en hun valleien hebben een
asymmetrische vorm die meer uitgesproken is stroomafwaarts. De
westelijke helling van de uitloper tussen Wijtschate en Mesen heeft een
zeer steile helling. Ter hoogte van enkele bronnen liggen bronbossen met
specifieke en waardevolle vochtminnende flora.
Historische waarde:
De archeologische sporen aangetroffen op de heuvel van Wijtschate,
wijzen op de lange bewonings- en occupatiegeschiedenis van deze heuvels.
De talrijke oorlogsmonumenten, herdenkingstekens, militiare kerkhoven en
de kraterlijn van Wijtschate herinneren aan de belangrijke strategische
ligging van deze heuvel tijdens WOI. In de Douvevallei rest
perceelsrandbegroeiing van de vroeger alomtegenwoordige bocagebegroeiing
die na WOI grotendeels verdwenen was.
Esthetische waarde: De lage bebouwingsdichtheid, de lage
versnijdingsgraad en de grote gaafheid van de hydrografie en reliëf
geven dit landschap een grote meerwaarde. De dalhoofden versnijden de
hellingen tot een licht golvend landschap met kleine restbossen bij
sommige bronnen en langs de steile hellingen. De beken en hun
asymmetrische valleien worden door verschillende elementen benadrukt in
dit open landschap waardoor de esthetische waarde van hun vrij
natuurlijke loop vergroot. Hun loop wordt geaccentueerd door
begeleidende bomen en struiken; hun valleien vallen op door linten van
weiland langs de beek. Door hun diep ingesneden karakter
compartimenteren de valleien visueel-ruimtelijk het landschap in
kleinere eenheden. Het grote reliëfsverschil maakt vergezichten in
verschillende richtingen mogelijk. De kerk van Wijtschate valt op in het
landschap en is vanuit bijna de gehele omgeving zichtbaar door de
ligging op het hoogste punt van de heuvel.
Sociaal-culturele waarde : \*
Ruimtelijk-structurerende waarde:
De kerk van Wijtschate en (in mindere mate) de kerk van Mesen en
Wulvergem vormen bakens en oriënteringspunten op de toppen van de
heuvels in dit open landschap. De betoncentrale ter hoogte van de
Vierstraat is een blikvanger door de opvallende kleur van sommige
installaties en door de hoge ligging van dit complex.

--------------

C.TEKSTUELE Omschrijving
------------------------

Deze ankerplaats grenst in het zuiden aan Wallonië. De weg tussen
Warneton, Mesen, Wijtschate (alle drie op grondgebied van gem.
Heuvelland) en Hollebeke (gem. Ieper) vormt de oostelijke grens; in het
westen valt de grens samen met de rand van de vallei van de Stuiverbeek
en meer naar het noorden met de weg tussen Kemmel en Elzenwallewijk.
Wijtschate ligt op de interfluviale kam tussen het Ijzer- en
Schelde-Leiebekken die zich van ESE naar WNW uitstrekt. Deze kam vormt
tevens de bodemkundige grens tussen de zandleem- en de leemstreek. De
Stuiver- en Steenbeek wateren af naar de Douvebeek die in oostelijke
richting naar de Leie vloeit. De Haring-, Wijtschate en Diependalebeek
monden uit in de Bollaertbeek/Ieperlee die in noordoostelijke richting
naar de Ijzer vloeit. De Rozebeek watert via het kanaal Ieper-Komen af
naar de Ijzer. Langs de kam komen vlakkere gedeeltes (kleine
plateautjes) voor waarop o.a. Wijtschate en Mesen gebouwd zijn. De
geologische ondergrond bestaat uit formaties van Gent die waarschijnlijk
door een verandering in textuur zorgen voor bronniveau’s. De talrijke
bronniveau’s versnijden de kam door terugschrijdende erosie. Rond de
brongebieden en in de bovenstroomse gedeelten hebben de beken vaak
taluds aan de grens van de vallei. Stroomafwaarts krijgen de
beekvalleien een asymmetrische vorm en zijn ze veel breder. De
oostelijke helling van de rug tussen Mesen en Wijtschate (met aan de
voet de Steenbeek) heeft een hoge steiltegraad en kent talrijke diep en
scherp ingesneden beken en enkele droge valleien (waar geen beken in
lopen). De Diependale-, de Wijtschate- en een zijbeek van de Rozenbeek
hebben een bronbos met loof- en/of naaldbomen en waardevolle
vochtminnende flora. Deze bossen benadrukken de oriëntatie van de rug in
het landschap. De andere brongebieden en bovenstroomse valleien worden
gekenmerkt door de aanwezigheid van weilanden langs de hellingen. De
steile westelijke helling tussen Mesen en Wijtschate ligt voor een groot
gedeelte onder weiland. Stroomafwaarts worden de valleien breder en
treft men aansluitend bij de beek weiland (vaak lakbij een hoeve
gelegen) aan en akkerland of weiland op de hellingen. De hoogste
gedeelten van de rug die niet bebouwd zijn liggen onder akkerland. Daar
zijn archeologische resten gevonden van Neolithische bewoning en van
Gallo-Romeinse voorwerpen. De Douvevallei is behoorlijk breed in
vergelijking met de valleien van de zijbeken en die van de Bollaartbeek.
Sommige percelen in de Douvevallei vertonen nog resten van de
bocage-begroeiing langs de perceelsranden. In de rest van de ankerplaats
staan sporadisch resten van perceelsrandbegroeiing van knotbomen en
struiken. De Wijtschaatse beek heeft een zeer natuurlijk meanderende
loop behalve rond haar brongebied. De meeste beken hebben lokaal een
begeleidende bomen en struiken die hun loop in het landschap
accentueren. Vooral langs de Steenbeek en de Wijtschatebeek is deze
begeleidende begroeiing nog vrij intact en aaneengesloten. Het
wegenpatroon volgt min of meer de hydrografie; langs de kamlijn loopt
een weg van Kemmel over Wijtschate naar Hollebeke en de andere wegen
geven erop uit. De andere wegen volgen soms een interfluviale kam tussen
twee kleinere beken of lopen parallel aan de grens van de beekvallei.
Zij hebben bermen, taluds en houtkanten aan beide zijden en zijn veelal
smal. De aanwezige bebouwing ligt verspreid in het landschap en bestaat
vnl. uit landbouwbedrijven. De kerken van Wijtschate en in minder mate
van Mesen vormen zeer belangrijke blikvangers en bakens voor de ruime
omgeving door de ligging op de hoogste toppen van de rug en door de
hoogte van de toren. In de streek wemelt het van de oorlogsmonumenten,
kerkhoven, bomkraters, mijngangen ,… De heuvel van Wijtschate vormde
tijdens WOI een strategische plaats en vormde in 1917 het toneel van de
Slag bij Wijtschate. Op 17 juni 1917 brachten de Engelsen
springstofladingen onder de vijandige linies tot ontploffing waarvan een
kraterlijn rest van kleine cirkelvormige vijvers en depressies van de
Kruisstraathoek over Spanbroekmolenput, naar de Hollandse Schuur hoeve
tot de Bollaartsbeek. Ter hoogte van de Voormezelestraat resten enkele
onderaardse gangen uit WOI. De Spanbroekmolenput is een oorlogsmonument
en valt op in het landschap door de struweelbegroeiing op de hoger
gelegen randen. Ten zuiden van Mesen staat een hoge smalle ronde stenen
toren als herdenking aan de gesneuvelde Ierse soldaten tijdens de slag
van 17 juni 1917 bij Wijtschate. Door zijn hoogte en door de ligging
nabij de top van de helling is deze goed zichtbaar vanuit de gehele
omgeving. Vlakbij liggen nog twee hoeves de zgn. Betlehem Farm East en
West die na WOI heropgebouwd werden. De gehele omgeving was totaal
verwoest na WOI en de oudste gebouwen dateren van kort na WOI in zgn.
wederopbouwarchitectuur. De weg tussen Wulvergem en Mesen ligt volgens
het tracé van een Romeinse heirbaan van Cassel naar Kortrijk. Dit open
landschap biedt vergezichten aan in vele richtingen dankzij de grote
reliëfsverschillen en dankzij de openheid van het landschap. De
boscomplexen benadrukken de loop van de kamlijn en de beekbegeleidende
vegetatie benadrukt de loop van de beken. De vele militaire kerkhoven
vallen op door de opgaande bomen (rijen) en lage bouwwerkjes aan de
ingang en aan de hoeken van de kerkhoven.
