Bosketen tussen Sint-Jan-ter-Biezen en Sint-Sixtusabdij
=======================================================

Anker ID: A30034
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Macroreliëf:**

 * heuvel
 * holle weg

interfluvium tussen Ijzer en Vleterbeek

**Hydrografische Elementen:**

 * beek


bronniveau's

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * hof


Couthof

**Kastelen, landgoederen en aanhorigheden:**

 * kasteel
 * hovenierswoning
 * landgoed
 * muur
 * ijskelder


ook klooster, kappelletjes, prieeltje

**Kerkelijk erfgoed:**

 * kapel
 * abdij
 * klooster


bij kasteel de Lovie; trappistenabdij van Westmalle

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


bij kappellen

**Lijnvormige elementen:**

 * dreef

**Bos:**

 * loof
 * hakhout
 * middelhout



OPMERKINGEN EN KNELPUNTEN
~~~~~~~~~~~~~~~~~~~~~~~~~

De gebouwen van de instelling rond kasteel de Lovie zijn storend door
hun andere bouwstijl en doen afbreuk aan de esthetishe en historische
waarde van het oorspronkelijke kasteel. Buiten het park en bos rond dit
kasteel zijn die gebouwen niet te zien door een buffer van groen die
behouden dient te blijven. De recente uitbreidingen van
landbouwbedrijven werken storend op de historisch waardevolle hoeves en
op de omgeving. Niet-grondgebonden landbouw dient gemeden te worden. Uit
historisch oogpunt is het aan te bevelen de verspreide boscomplexen in
de toekomst terug te verbinden.

--------------

B.landschapswaarden
-------------------

Wetenschappelijke waarde:
Deze ankerplaats op het interfluvium tussen Ijzer en Vleterbeek,
wordt gekenmerkt door het voorkomen van talrijke bronnen langs de
hellingen, veroorzaakt door de onderliggende geologische gelaagdheid. De
boscomplexen bevatten waardevolle flora en fauna waarbij de bosranden de
grootste diversiteit kennen. Het hakhoutbos bij kasteel de Lovie is
waardevol omwille van de ouderdom van de aanwezige hakhoutstobben.
Historische waarde:
De huidige bosbestanden vormen een restant van een groter boscomplex
uit de 18de eeuw en vroeger gelegen op de kam. De ouderdom van de
hakhoutstobben in het bos bij kasteel de Lovie bepaalt hun historische
waarde. Het bouwkundig erfgoed vormt door zijn gaafheid en door de
relatie met de omgeving een belangrijk onderdeel van het landschap en
draagt bji tot de historische waarde. De beide kasteeldomeinen liggen
aan een bronniveau en omvatten naast de kasteelgebouwen nog talrijk
ander bijhorend en goed bewaard bouwkundig erfgoed. De resten van
walgrachten bij hoeves herinneren aan de middeleeuwse configuratie van
de landbouwbedrijven. De St-Sixtusabdij heeft naast zijn bouwkundig
erfgoed ook een belangrijke waarde als trappistenabdij met
industrieel-archeologisch erfgoed voor het brouwproces. De militaire
begraafplaats herinnert aan het oorlogsverleden (WOI) van de streek rond
de Ijzer.
Esthetische waarde: In het gebied heeft men wijdse panoramische
zichten in vele richtingen waarbij de skyline topografisch begrensd
wordt. Het bosgebied accentueert de interfluviale kam en werkt
contrasterend in dit open landbouwlandschap met verspreide bebouwing. De
gaafheid van de bebouwing geeft een esthetische meerwaarde aan de
omgeving. De parken/bossen met typische en bewaarde stijl, vormen de
omkadering en inkleding voor het bouwkundig erfgoed en bepalen de
vista's naar de gebouwen.
Sociaal-culturele waarde : De grote volkskundige waarde van de
trappistenabdij St-Sixtus vormt een meerwaarde voor het gebied en heeft
een uitstraling op nationaal vlak.
Ruimtelijk-structurerende waarde:
Het reliëf structureert het wegenpatroon en, in combinatie met het
voorkomen van bronniveau's, ook de bebouwing. Het wegenpatroon vormt de
basis voor de percelering.

--------------

C.TEKSTUELE Omschrijving
------------------------

Deze ankerplaats ligt ten zuidoosten van Proven (gem. Poperinge) en
strekt zich uit van het bos nabij kast. Couthof tot de omgeving van de
abdij St-Sixtus van West-Vleteren (gem. Vleteren). De grens van de
ankerplaats loopt in tegenwijzerzin vanaf de abdij St-Sixtus naar
herberg "De Sportvriend", "Vliegend Paard", herberg "Leeuwerik", naar
het Bardelenbos, herberg " Canada", De klijte, rond het bos ten
zuidwesten van Couthof, naar de Gapaard, herberg "Le canon" en
"Blankelinde", tot de abdij. Ze is gelegen op de interfluviale kam
(zuidwest-noordoost georiënteerd) tussen de Ijzer én de
Vleterbeek/Poperingse Vaart. Langs de helling van deze rug komen
talrijke bronniveau’s voor. De ondergrond bestaat uit tertiaire klei van
de formatie van Ieper die bedekt is door een zandleemlaag (lokaal minder
dan 1m dik). Deze interfluviale kam wordt aangesneden door de dalhoofden
van talrijke beken zoals de Haringebeek en de Hollebeek (rond kasteel de
Lovie), Klijtebeek (kast. Couthof), Bernardsbeek en de Hoeslandbeek. De
beekvalleien zorgen voor een zacht golvend reliëf. Tijdens de vroege
middeleeuwen was de gehele kam bebost. Momenteel resten er heel wat
kleinere loofboscomplexen die niet meer op elkaar aansluiten. De
bosranden herbergen een grote soortenrijkdom aan lagere en hogere
planten. Ze worden omringd door een mozaïek van wei- en akkerlanden
zonder perceelsrandbegroeiing. Het huidige wegenpatroon stemt goed
overeen met dat op de Ferrariskaarten en het vormt de basis voor de
percelering. Daarom meent men dat dit een oud ontginningsgebied is. Het
wegenpatroon volgt grosso modo de oriëntatie van het interfluvium
(SW-NE) of staat er loodrecht op (SE-NW). De wegen mijden evenwel de
valleien (behalve weg tussen Krombeke en Poperinge). Sommige wegen
hebben taluds en houtkanten aan één of meerdere kanten van de weg.
Sommige wegen worden geaccentueerd door begeleidende bomenrijen;
dergelijke dreven vindt men ook binnen bospercelen. Verspreid komt men
kapelletjes tegen met enkele opgaande bomen erbij Centraal in de
ankerplaats (rond "Tour du monde") ligt een militiar kerkhof voor
slachtoffers van WOI; deze streek lag immers vlakbij de frontlinie van
WOI. De aanwezige hoeves zijn sterk verspreid en in baksteen
opgetrokken. Ze bestaan veelal uit enkele losstaande gebouwen met resten
van een middeleeuwse walgracht en zonder storende nieuwbouw. Op het
kasteeldomein “De Lovie”, gelegen aan een bronniveau, is momenteel een
instelling voor mentaal gehandicapten gevestigd met nieuwe gebouwen en
paviljoenen. Het oorspronkelijke kasteel is niet aangetast. Het ligt op
een terp en heeft een Italianiserende neorenaissance stijl. De
bijhorende nutsgebouwen zijn in een meer landelijke stijl (met
speklagen-architectuur) opgetrokken wat contrasteert met de stijl van
het kasteel. In het park is nog ander bouwkundig erfgoed aanwezig: een
kleine berg (Drogenbroodberg) met een prieeltje; een ijskelder, klooster
en kapelletjes. Vlakbij het kasteel liggen twee vijvers (resp. in het
noorden en het oosten) met aansluitend enkele graslanden. Het volledige
domein is omringd door bos (een gedeelte onder hakhoutbeheer) en is van
de omgevende rijweg niet zichtbaar. In het bos lopen enkele dreven. Ten
noorden ligt het Jagershof dat waarschijnlijk een oude jachthuis was.
Het gebouw is in ecclectische stijl opgetrokken met speklagen ertussen.
Het domein Couthof werd in de 18e eeuw grondig veranderd en bleef zo
bewaard tot vandaag. Het park werd aangelegd in Engelse landschapsstijl
met een vijver ten noordoosten van het kasteel, rondom enkele weilanden
en kronkelende paden. Bij het kasteel staan nog een ommuurde moestuin
met hovenierswoning, een boomgaard (orangerie is afgebroken), koetshuis
en paardenstal. Vlakbij het wagenhuis staat een gebouwtje uit WOI. Op
het weiland ten westen van het kasteel aan de overkant van de
Couthoflaan staat momenteel nog “de Galge” een neogotisch bouwwerk van
twee bogen dat vroeger het oriëntatiepunt was voor een doolhof. Dit
domein is eveneens aan een bonniveau gelegen. Ten noorden van het
kasteeldomein liggen een voormalige herberg, een wagenmakerij en een
hoeve die bij het eigendom van het kasteel behoorden. Het bos ten westen
van het domein is doorsneden door enkele wegen die vasthangen aan de
plaatsing van het kasteel Couthof. De St-Sixtusabdij is een
trappistenabdij gesticht in 1831 waar tot voor enkele jaren trappist
gebrouwen werd. Het complex bestaat uit een poortgebouw, een
slotklooster, een kapel, een schoolgebouwtje en brouwerijgebouwen. Dit
is één van de weinige trappistenabdijen in België. Van de heuvelrug
heeft men een wijds zicht op de omgeving in noordwestelijke richting en
in zuidoostelijke richting. Het bos en het waardevol bouwkunidg erfgoed
accentueren de kam als hooggelegen gebied tussen twee beekbekkens.
