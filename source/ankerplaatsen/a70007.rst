Oud-Rekem
=========

Anker ID: A70007
----------------

**Landschap**



C.TEKSTUELE Omschrijving
------------------------

De vruchtbare Maasvallei heeft in de loop der tijden het ontstaan
bewerkstelligd van talrijke nederzettingen, waarvan enkele uitgegroeid
zijn tot een stedelijke kern, zoals Rekem. Restanten van de vroegere
Maasmeanders zijn er herkenbaar zowel in de bedding van de Zijpbeek ten
noorden, als ook in het landschap ten zuiden. Door zijn ligging aan de
oude rivierloop heeft Rekem sinds de Late Steentijd een nagenoeg
ononderbroken bewoning gekend. Bij archeologisch onderzoek werden
restanten ontdekt uit de prehistorische, de Gallo-Romeinse en de
Frankische periode. Tijdens de Middeleeuwen fungeerde de vrije
rijksheerlijkheid Rekem, in 1356 tot baronie verheven, als een
vooruitgeschoven grensversterking van het Heilig Roomse Rijk. Het stadje
was een vorstendom met eigen munt, leger en tolkantoor. In 1590 kwam het
met de onderhorige dorpen onder het gezag van Herman Van Lynden,
legeraanvoerder in dienst van de prins-bisschop van Luik. De familie
d'Aspremont-Lynden zou er verblijven tot aan de Franse revolutie. De
oudere burcht werd afgebroken en vervangen door een waterkasteel in
Maasstijl. De stadsmuren werden uitgebreid en van nieuwe poorten
voorzien. Kasteeldomein en stad werden versterkt met aarden wallen en
grachten, die hun water ontvingen van de Groenstraatbeek en de Zijpbeek.
In 1623 werd de rijksbaronie Rekem verheven tot vrij graafschap van het
Heilig Roomse Rijk. In 1778 verliet de laatste graaf het kasteel. Tot
eind 18de eeuw behield het grafelijk stadje haar primitief uitzicht.
Twee gebeurtenissen wijzigden dat beeld. Vanaf de 19de eeuw vond een
verschuiving van de centrumfunctie plaats naar de in 1812-13 westelijk
aangelegde steenweg Maastricht-Maaseik, waar nieuwe woonwijken Rekem het
karakter van een woonforenzengemeente geven. Onmiddelllijk ten oosten
werd bovendien de Zuid-Willemsvaart gegraven, die de stad afsneed van
het dorp Uikhoven. De oude stad vertoont in zijn huidige vorm een vrij
onregelmatig dambordschema met een duidelijke oost-west as, waarlangs
enkele elementen het stadsbeeld beheersen. Aan het oostelijke uiteinde
ligt het imposante waterkasteel, vervolgens de barokke Sint-Pieterskerk
op de zuidzijde van het voormalige marktplein (nu de Groenplaats), in
het westen de kerk van de minderbroederskerk. Van de oude omwallingen
zijn slechts de Uikhoverpoort, een hoektorentje, enkele resten van de
muren en op verschillende plaatsen gedeelten van de grachten
overgebleven. De oude structuur bleef vrij gaaf bewaard in het huidig
stratenpatroon. De historische bebouwing bestaat verder uit
burgerhuizen, waarvan een aantal met oude kern, en enkele stadshoeven en
belangrijke herenhuizen. Opmerkelijk zijn o.a. het voormalig
Gerechtshof, de huizen De Roomse Keizer (nu museumapotheek) en De Hoek.
Buiten de zuidelijke stadswal, thans nog aangeduid door de Ziepbeek,
ligt het parkje De Engelse Hof op de plaats van het verdwenen
norbertinessenklooster. Het geheel presenteert zich als een duidelijk
afgebakende entiteit van een opmerkelijke gaafheid en homogeniteit,
grotendeels beschermd als stadsgezicht. Open, groene ruimten
(kasteeldomein, Engelse Hof, Groenplaats, Onder de Linden) accentueren
de bebouwing. In het kasteel d'Aspremont-Lynden, dat in 1795 door de
Fransen werd geconfisqueerd, huisden achtereenvolgens een militair
hospitaal, bedelaarsgesticht, heropvoedings- en vanaf 1921
psychiatrische instelling. Na een kort intermezzo als provinciaal
eigendom ging het uiteindelijk in privé-bezit over. Van het
oorspronkelijke complex bleven vier vleugels over, met op elke hoek een
toren, gegroepeerd omheen een kleine binnenplaats. Op het domein
bevinden zich bovendien de recentere gebouwen van de Rijkspsychiatrische
instelling. De recente restauratie van de kasteelsite werd bekroond met
de Vlaamse Monumentenprijs 1999. Ook de hele omgeving onderging een
gedaanteverwisseling door herstel van de grachten, aanleg van tuinen en
bloemenweiden, verzorging van waardevolle bomen en heraanleg van de
wegenstructuur. De NV Domein Reckheim beoogt zowel nieuwe economische
bedrijvigheid op het kasteeldomein als ook de sociaal-culturele
ontwikkeling van oud-Rekem. Naast de commerciële activiteiten van
verschillende bedrijfjes ontplooien twee vzw's initiatieven op vlak van
onderzoek, herwaardering en instandhouding van het cultureel erfgoed in
Rekem en het Maasland. Ook de gemeente liet zich de laatste decennia
niet onbetuigd, o.m. via de herwerking van het bijzonder plan van aanleg
en herbestemmingsplannen van de oude Sint-Pieterskerk tot museum- en
concertruimte. De landelijke omgeving ten noorden, weliswaar aangetast
door ontgrinding en de recente bebouwing van verspreide boerderijen,
geeft nog zicht op de oude stad. De Zijpbeek slingert er als een groen
lint door de boomgaarden, weiden en akkers, met hier en daar een bosje,
houtkant of populierenaanplant. In noordelijke richting is de windmolen
Stormvogel blikvanger in het vrij open landschap.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Restanten van de vroegere Maasmeanders zijn herkenbaar zowel in de
bedding van de Zijpbeek ten noorden, als ook in het landschap ten
zuiden.

Historische waarde:
~~~~~~~~~~~~~~~~~~~


Door zijn ligging aan de oude rivierloop heeft Rekem sinds de Late
Steentijd een nagenoeg ononderbroken bewoning gekend, waarvan
archeologische vondsten uit de prehistorische, Gallo-Romeinse en
Frankische periodes getuigen. Tijdens de Middeleeuwen ontwikkelde het
stadje, dat fungeerde als een vooruitgeschoven grensversterking van het
Heilig Roomse Rijk, tot een vorstendom met eigen munt, leger en
tolkantoor. De oude stadsstructuur bleef vrij gaaf bewaard in het huidig
stratenpatroon. De historische bebouwing omvat o.a. het waterkasteel in
Maasstijl, de barokke Sint-Pieterskerk aan het voormalige marktplein, de
minderbroederskerk, verschillende burgerhuizen, enkele stadshoeven en
belangrijke herenhuizen. Van de oude omwallingen zijn de Uikhoverpoort,
een hoektorentje, enkele resten van de muren en op verschillende
plaatsen gedeelten van de grachten overgebleven.

Esthetische waarde:
~~~~~~~~~~~~~~~~~~~

De oude stad presenteert zich als een duidelijk
afgebakende entiteit van een opmerkelijke gaafheid en homogeniteit. Het
imposante en recent gerestaureerde waterkasteel, de Sint-Pieterskerk aan
het voormalige marktplein en de minderbroederskerk beheersen het
stadsbeeld. Open, groene ruimten (kasteeldomein, Engelse Hof,
Groenplaats, Onder de Linden) accentueren de historische bebouwing. De
landelijke omgeving ten noorden geeft nog zicht op de oude stad. In
noordelijke richting is de windmolen Stormvogel blikvanger in het vrij
open landschap.


Sociaal-culturele waarde:
~~~~~~~~~~~~~~~~~~~~~~~~~


De NV Domein Reckheim beoogt zowel nieuwe
economische bedrijvigheid als ook de sociaal-culturele ontwikkeling van
oud-Rekem. Naast de commerciële activiteiten van verschillende
bedrijfjes op het kasteeldomein ontplooien twee vzw's initiatieven op
vlak van onderzoek, herwaardering en instandhouding van het cultureel
erfgoed in Rekem en het Maasland. Ook de gemeente laat zich op
educatief-recreatief vlak niet onbetuigd, o.m. via de
herbestemmingsplannen van de oude Sint-Pieterskerk tot museum- en
concertruimte. In huis De Roomse Keizer is een museumapotheek
ondergebracht.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De bedding van de Zijpbeek, tevens een oude Maasmeander, was bepalend
voor de opbouw van het landschap en de ligging en structuur van Rekem.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Hydrografische Elementen:**

 * beek
 * meander
 * oude rivierarm


oude Maasmeanders, Groenstraatbeek, Zijpbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park
 * hof


o.a. Engelse hof

**Nederzettingspatronen:**

 * nederzettingspatroon
 * plein

omwalde stad met markplein

**Kastelen, landgoederen en aanhorigheden:**

 * kasteel
 * toren
 * muur
 * omheining
 * kasteelgracht


kasteel d'Aspremont-Lynden

**Bouwkundig erfgoed:**

 * (heren)woning
 * huis
 * herberg
 * afspanning


o.a. De Hoek, De Roomse Keizer, Het Posthuis, Gerechtshof

**Landbouwkundig erfgoed:**

 * hoeve
 * schuur
 * stal
 * wagenhuis


o.a. stadshoeven

**Molens:**

 * watermolen
 * windmolen


watermolen fragmentarisch bewaard, windmolen De Stormvogel (Boorsem)

**Kerkelijk erfgoed:**

 * kerk
 * kapel
 * klooster
 * pastorie


minderbroedersklooster en kerk, Sint-Pieterskerk

**Klein historisch erfgoed:**

 * kruis
 * gedenkteken


o.a. perron

 **Archeologische elementen:**
prehistorische, Gallo-Romeinse, middeleeuwse en latere archeologica

 **Andere:**
restanten van de omwallingen met Uikhoverpoort; voormalige
distillerie, gemeentehuis en school

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * kanaal
 * grachtenstelsel
 * lijnpad


restanten van het grachtenstelsel bij de omwalling, Zuid-Willemsvaart

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * hagen

**Kunstmatige waters:**

 * vijver


**Topografie:**

 * onregelmatig


**Historisch stabiel landgebruik:**

 * permanent grasland


grasland onder boomgaarden

**Typische landbouwteelten:**

 * hoogstam


**Bos:**

 * loof
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

De landelijke omgeving ten noorden van de oude stad is sterk aangetast
door ontgrinding en de nieuwe bebouwing van verspreide boerderijen.
Recente bebouwing levert geen bijdrage tot de landschapswaarden.
