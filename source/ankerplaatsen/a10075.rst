Buitengoor en Sluismeer
=======================

Anker ID: A10075
----------------



C.TEKSTUELE Omschrijving
------------------------

De ankerplaats Buitengoor-Sluismeer is gelegen ten oosten van het
centrum van de gemeente Mol, op de noordwestelijke flank van het
Kempisch plateau. Aan de oostgrens wordt het gebied begrensd door de weg
Balen-Postel, in het noordoosten door het 'Provinciaal domein
Zilvermeer', aan de zuidrand door de weg Lommel-Mol, aan de westkant
door het baandorp Sluis, en in het noordwesten en noorden door de
Miramar en de Grote Schansput. Men kan deze ankerplaats in 4 gebieden
opdelen: het Buitengoor in het oosten, het Meergoor in het centrum, het
Sluismeer in het zuidwesten en tot slot de Broekbeemden in het
noordwesten. De oorsprong en de ontwikkeling van deze ankerplaats zijn
eng verbonden met de geschiedenis van het gehucht Sluis. Sluis ontstond
waarschijnlijk in de 12de of 13de eeuw. Tegelijkertijd zou er zich een
landbouwgemeenschap ontwikkeld hebben langs de natte beemdgronden van de
Vlemincksloop. Toen op initiatief van de abdij van Postel op de
Vlemincksloop een stuw werd gebouwd, ontstond stroomopwaarts het
'Postelse Meir' (huidige Sluismeer), terwijl stroomafwaarts de
waterstand zo werd geregeld dat de landbouwers beter beschermd waren
tegen wateroverlast. Omwille van het belang van de stuw voor de
leefgemeenschap in het gebied, kreeg de nederzetting de naam Sluis. Van
dan af ontwikkelde zich een volwaardige landbouwgemeenschap die een
gemengd landbouwbedrijf uitbaatte. Eikenbos werd vervangen door heide
waarop de schapen konden grazen en waar het strooisel werd verzameld en
in de plaats van het elzenbos kwamen er door houtwallen omgeven beemden.
Deze heideveebedrijven bleven bestaan tot de invoering van
kunstmeststoffen in de eerste helft van de 20ste eeuw. Op de
Ferrariskaart (1777) herkennen we duidelijk de Vlemincksloop en het
'Postelse Meir' als dominerende elementen. Het Buitengoor was toen
moeras en de gronden rond het meer staan aangegeven als moerassige
weiden. De Broekbeemden waren zoals de naam het zegt over het algemeen
natte weiden met langs de zuidrand enkele akkers. In de 19de eeuw
gebeurden er enkele drastische ingrepen in het landschap. De eerste
kanalen in de omgeving werden aangelegd, samen met bevloeiingssystemen
op de hogere gronden. Door het uitvoeren van irrigatiewerken in de
Kempen hoopte men immers de productieve landbouwoppervlakte te verhogen,
een plan dat door een ondermaatse kwantiteit en kwaliteit van het water
overigens zou falen. Halverwege de 19de eeuw was het karakter van het
landschap dan ook gewijzigd. Naast het 'Postelse Meir dat op dat moment
'Sluys Meir' wordt genoemd, verscheen het 'Goor Meir'; een deel van de
moerassige weilanden werden omgezet naar heide en ter hoogte van het
noordelijker gelegen beemdengebied werd het wegenpatroon uitgebreid.
Samen met de aanleg van de kanalen, kwam ook de zandwinning op gang,
waardoor op verschillende plaatsen in het landschap zandwinningputten
ontstonden. Een aantal van deze zandwinningputten werden later dan
omgevormd tot recreatieoord. Op de MGI-kaart uit het begin van de 20ste
eeuw herkennen we ongeveer het landschapspatroon en de perceelstructuur
van vandaag. Zowel de huidige wegen, perceelsgrenzen als waterlopen
(zandwinning)putten kunnen op deze historische kaart worden
teruggevonden. Als resultaat van de invloed van de mens, betreft
Buitengoor-Sluismeer vandaag een gebied met een complexe abiotische- en
biotische structuur. De gehele vegetatie is typisch voor een
gradiëntmilieu, ontstaan door een contact van voedselarm en voedselrijk
water. Deze specifieke situatie heeft aanleiding gegeven tot een zeer
gedifferentieerd milieu waarin verschillende zeldzame ecotopen een hoge
ontwikkelingsgraad hebben bereikt. Als gevolg hiervan groeien op een
eerder beperkte oppervlakte zeer vele en vaak zeldzame plantensoorten en
vinden we er heel wat diersoorten terug. Het slenken-bultenmoeras in het
Buitengoor herbergt een voor Vlaanderen unieke abiotische situatie door
de kleine reliëfverschillen en de dynamische rol van regen- en kwelwater
die ontstaan geven aan een pH- en vochtigheidsgradiënt. Ter hoogte van
het Buitengoor en Meergoor resulteert het deels beboste, deels open
landschap met geleidelijke overgang van heide naar gagelstruweel, van
drogere bulten naar vochtiger slenken en van broekbos naar beemden in
een aantrekkelijk compartimentenlandschap. Samen met het kleinschalige
coulisselandschap van de Broekbeemden met talrijke houtkanten, zorgt dit
voor een hoge belevingswaarde van het gehele gebied.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Buitengoor-Sluismeer betreft een gebied met een complexe structuur.
De vegetatie is typisch voor een gradiëntmilieu, ontstaan door een
contact van voedselarm en voedselrijk water. Deze specifieke situatie
heeft aanleiding gegeven tot een zeer gedifferentieerd milieu waarin
verschillende zeldzame ecotopen een hoge ontwikkelingsgraad hebben
bereikt. Als gevolg hiervan groeien op een eerder beperkte oppervlakte
zeer zeldzame plantensoorten. Het slenken-bultenmoeras in het Buitengoor
herbergt een voor Vlaanderen unieke abiotische situatie door de kleine
reliëfverschillen en de dynamische rol van regen- en kwelwater die
ontstaan geven aan een pH- en vochtigheidsgradiënt. De rijke vegetatie
en flora biedt goede mogelijkheden voor verschillende diersoorten. Zo
zijn o.a. de vogels, dagvlinders en libellen hier sterk
vertegenwoordigd.

Historische waarde:
~~~~~~~~~~~~~~~~~~~


Het landschap Buitengoor-Sluismeer dankt zijn ontstaan aan de invloed
van de mens in het gebied en de omgeving. De landbouwgemeenschap die
zich, na de afdamming van de Vlemincksloop, in het gebied vestigde,
paste het potstalsysteem toe. De heiderelicten die we in het gebied
aantreffen, zijn daar tot op vandaag een bewijs van. De natte weilanden
in het beekdal ontstonden door het vervangen van het elzenbos door met
houtwallen omgeven beemden die strooisel moesten opleveren. Het
wegenpatroon, alsook de perceelsstructuur van het beemdengebied zijn zo
goed als stabiel gebleven sinds het begin van de 20ste eeuw (cfr. MGI
1909). Door de zandwinningen, die na het aanleggen van de kanalen in de
19de eeuw, op gang kwamen, is het voormalige Kempens landbouwlandschap
dat in deze omgeving voorkwam ingrijpend veranderd; de ankerplaats
Buitengoor-Sluismeer bleef echter voor het grootste deel van deze
ingrepen bespaard.

Esthetische waarde:
~~~~~~~~~~~~~~~~~~~

Ter hoogte van het Buitengoor en Meergoor biedt
het deels beboste, deels open landschap met geleidelijke overgang van
heide naar gagelstruweel, van drogere bulten naar vochtiger slenken en
van broekbos naar beemden een hoge belevingswaarde. Daarnaast is ook het
kleinschalige bocagelandschap van de Broekbeemden met talrijke
houtkanten esthetisch zeer aantrekkelijk.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Ten zuiden van het gehucht Sluis hebben we te maken met een
afwisseling van open en gesloten structuren, wat resulteert in een
compartimentenlandschap. Het beemdengebied ten noorden van Sluis betreft
eerder een bocagelandschap: weilanden omgeven door houtkanten of hier en
daar door bomenrijen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * beek


Vlemincksloop, Beemdenloop, peerloop, Waterstraatloop

**Moerassige gronden:**

 * moeras
 * veen
 * ven


slenken-bultenmoeras


ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * kanaal
 * stuw


kanaal Dessel-Kwaadmechelen

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * knotbomenrij

**Kunstmatige waters:**

 * poel
 * turfput
 * vijver


**Topografie:**

 * historisch stabiel


**Historisch stabiel landgebruik:**

 * permanent grasland
 * plaggenbodems
 * heide


**Bos:**

 * naald
 * loof
 * broek
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Knelpunten binnen de ankerplaats zijn de aanwezigheid van een
tuinbouwbedrijf en een aantal atypische bewoning langsheen het kanaal
Dessel-Kwaadmechelen. De zandwinningen rond het gebied hebben een
negatieve invloed op de waterhuishouding en het recreatieve gebruik van
de verlaten zandwinningsputten brengt verstoring in het gebied.
