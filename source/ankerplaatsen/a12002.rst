Langdonken
==========

Anker ID: A12002
----------------



C.TEKSTUELE Omschrijving
------------------------

De ankerplaats 'Langdonken' is gelegen in de gemeente Herselt op de
overgang Kempen-Hageland. De begrenzing wordt gevormd door de
Aarschotsesteenweg in het westen, Achter de Wereld en Molenvloed in het
noorden, de Broekstraat, de Dooiewerf en de Langdonksestraat in het
oosten en tot slot de Loopgatenstraat de renbaan Heidepark en de
Elsestraat in het zuiden. Door het weinig intensief gebruik van de
Langdonken, bleef dit landschap gedurende eeuwen zo goed als
ongewijzigd. Bij Ferraris (1777) betrof het gebied ten noorden van de
'Herselschloop' met een uitloper naar het noorden moeras, het centraal-
en noordelijk gedeelte was onbegaanbaar moeras, terwijl het westelijke
gedeelte iets droger en meer bebost was. Het zuidwesten, noordwesten, en
oosten, was op dat moment heide, wat wijst op ontginning van de
oorspronkelijke bossen. De gevolgen van de aanzet tot verdere ontginning
zien we op de historische kaart van Vandermaelen, met onderscheid tussen
vochtige heide, beemden en loofbos. Pas tegen het einde van de 18de eeuw
werd op grote schaal begonnen met het geschikt maken van de gronden voor
landbouw. Zo werd getracht om de hoger gelegen percelen van de
Langdonken te draineren, aan de natste delen werd niet geraakt. De heide
werd opgebroken en omgevormd tot wei- en akkerland, de drogere percelen
werden gebruikt voor bosbouw en hakhoutwinning. Tegen het einde van de
19de eeuw werd de ontginning voor bosbouw geïntensifieerd: percelen
werden met grachten in pandjes verdeeld en bebost. Doordat de percelen
niet werden ontwaterd, bleef het water in de grachten staan en onderging
de grondwatertafel zogoed als geen wijzigingen. Zo bleef het gebied tot
rond 1960 eigenlijk redelijk ongeschonden. Maar van dan af werden
weekendverblijven gebouwd, vijvers gegraven, wegen getrokken,
begroeiingen verwijderd, e.d. Sinds enkele decennia komt hierin gelukkig
alweer verandering. Vandaag wordt de waarde van het gebied Langdonken
bepaald door de aanwezigheid van talrijke relicten van het
oorspronkelijk landschap, zoals het er eeuwen geleden uitzag, met een
afwisseling van bos, vochtige heide, broekbos, vennen, grachten en
weilanden. Het reliëf en de variatie in structuur en vegetatietypes
maken dit landschap esthetisch waardevol. Dankzij de aanwezigheid van
onontgonnen alluviale gronden, driesgronden, meerdalbodems en gradiënten
van voedselarm naar voedselrijk en matig nat tot zeer nat, herbergt dit
landschap bovendien een rijke en waardevolle flora en fauna.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Dankzij de aanwezigheid van onontgonnen alluviale gronden,
driesgronden, meerdalbodems en gradiënten van voedselarm naar
voedselrijk en matig nat tot zeer nat, vertoont dit landschap een grote
diversiteit. Deze diversiteit uit zich niet enkel onder de vorm van een
waardevolle en rijke flora, maar evengoed door het voorkomen van een
heel wat diersoorten. Zo biedt de Langdonken een uitstekend habitat voor
vogels, vlinders en verschillende soorten zoogdieren.

Historische waarde:
~~~~~~~~~~~~~~~~~~~


De historische waarde van Langdonken wordt bepaald door de
aanwezigheid van talrijke relicten van het oorspronkelijk landschap,
zoals het er eeuwen geleden uitzag. De huidige bosstructuur komt nog
overeen met wat we terugvinden op de kaarten van het MGI (1907).

Esthetische waarde:
~~~~~~~~~~~~~~~~~~~

Het reliëf en de afwisseling in structuur en
vegetatietypes maken dit landschap esthetisch waardevol. De afwisseling
van bos, vochtige heide, broekbos, vennen, grachten en weilanden
resulteert in een gevarieerd en aantrekkelijk landschap. Ter hoogte van
de Venusberg kan men spreken van een zo goed als ongeschonden
heuvellandschap dat mooie vergezichten toelaat.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Herseltse Loop in het zuiden vormt de natuurlijke grens tussen de
provincies Antwerpen en Vlaams Brabant. De Langdonken sluiten aan op de
Herseltse Beek en het valleigebied in Vlaams-Brabant.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * heuvel

**Hydrografische Elementen:**

 * beek


Langdonkse beek, Herseltse beek

**Moerassige gronden:**

 * rietland
 * ven


ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij

**Kunstmatige waters:**

 * vijver


**Historisch stabiel landgebruik:**

 * heide


heiderelicten

**Bos:**

 * naald
 * loof
 * broek
 * hakhout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Knelpunten in het gebied zijn het verspreid voorkomen van groepjes
weekendverblijven, alsook de hoge dichtheid aan visputten.
