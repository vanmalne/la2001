Kasteel van Boechout en omgeving
================================

Anker ID: A10029
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

-microreliëf
-talud

 
**Macroreliëf:**

-markante terreinovergang

**Hydrografische\_Elementen:**

-beek

 
Lauwerijbeek

**Moerassige gronden:**

-moeras

 

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

-tuin
-park

 
**Kastelen, landgoederen en aanhorigheden:**

-kasteel
-orangerie
-hovenierswoning
-muur

 
Hof van Boechout + poortgebouw

**Landbouwkundig erfgoed:**

-hoeve
-schuur
-stal
-wagenhuis

 
Hoeve Lintacker, Lauwhoeve, Modelhoeve, Bisthoeve

**Molens:**

-windmolen

 
stellingmolen

**Kerkelijk erfgoed:**

-kapel

 
Courtoiskapel

**Klein historisch erfgoed:**

-standbeeld

 
beelden in kasteelpark

 **Archeologische elementen:**
Concentraties van Romeinse scherven

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

-bomengroep
-solitaire boom

 
**Lijnvormige elementen:**

-dreef
-bomenrij
-houtkant
-hagen

**Kunstmatige waters:**

-vijver

 
**Bos:**

-loof
-hooghout

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

Te vermelden knelpunten zijn de inplanting van het
waterzuiveringsstation in de westelijke rand van de ankerplaats, alsook
de zo goed als volledige insluiting van de molen door bebouwing. Het
behoud van de landschapsecologische infrastructuur is essentieel om de
natuurwetenschappelijke waarde van het Bos van Moretus in de toekomst te
verzekeren.

--------------

B.landschapswaarden
-------------------

 Wetenschappelijke waarde:
Eén van de zwaartepunten van de natuurwetenschappelijke waarde van
deze ankerplaats ligt in het Bos van Moretus. Hoewel de boomlaag eerder
artificieel is, onderscheiden we een waardevolle ondergroei, die goed
gedijt op de relatief stabiele, vochtige tot natte zandleembodems. Via
lijn- en puntvormige landschapselementen sluit dit boscomplex aan op
andere boscomplexen in de omgeving, wat mogelijkheden schept voor de
uitwisseling van plant- en diersoorten. Dit laatste verhoogt de
intrinsieke waarde van elk boscomplex op zich en geeft tevens het
natuurwetenschappelijk belang aan van de landschapsecologische
infrastructuur in de omgeving. Ook zeer waardevol is het gebied ter
hoogte van de Melkkuip. De typische bodemstructuur en het uitgesproken
reliëf, waarbij de hoger gelegen gronden in een boog omheen de lage zone
liggen, geven hier ontstaan aan een kwelamfitheater, met een zeer
specifieke en deels zeldzame plantengroei. De verzameling oude bomen in
het kasteelpark vertegenwoordigt een aanzienlijke dendrologische waarde.
Historische waarde:
Het Hof van Boechout wordt reeds vermeld op de historische kaart van
Ferraris (1777) en gaat als locatie zelfs terug tot de 13de eeuw. Het
huidige kasteelgebouw werd voor het grootste deel opgetrokken in de 17de
eeuw. De parkstructuur en dreven zijn goed herkenbaar en relatief gaaf
bewaard gebleven (cf. MGI, 1909), net als het neoclassicistische
kapelletje uit 1919 aan het begin van de beukendreef naar het kasteel.
In het landelijk gebied rondom het kasteeldomein komen verschillende
oude hoeven voor. Zeker te vermelden zijn: de Lauwhoeve uit de 18de
eeuw, gelegen op een site die reeds werd vermeld in de 16de eeuw, Hoeve
Lintacker die grotendeels dateert uit het begin van de 19de eeuw en de
Bist hoeve, die ster werd verbouwd, maar waarvan de site zeker teruggaat
tot de 14de eeuw. Het noordoostelijke deel van het landschap, de
zogenaamde 'Melkkuip', is gedurende de laatste twee eeuwen niet
wezenlijk veranderd. De intact bewaarde stellingmolen, gelegen ter
hoogte van Appelkant, werd opgetrokken in 1782. Verspreid doorheen het
gebied werden concentraties van Romeinse scherven aangetroffen.
Esthetische waarde: De esthetische waarde van deze eerder
ongeschonden ankerplaats wordt bepaald door het contrast tussen het
gesloten kasteeldomein en bos van Moretus en de eerder open omgeving.
Het Hof van Boechout is een mooi bewaard kasteelpark, gelegen in een
kleinschalige en gevarieerde landelijke omgeving, rijk aan typische oude
hoeven en kleine landschapselementen. Deze ankerplaats betreft dan ook
een typisch landschap voor het Land van Kontich-Ranst.
Sociaal-culturele waarde : Geen.
Ruimtelijk-structurerende waarde:
Door de centrale aanwezigheid van het bos van Moretus, aansluitend op
het beboste kasteelpark van het Hof van Boechout vertoont het landschap
een eerder gesloten structuur, die nog wordt versterkt door de dreven en
bomenrijen in de omgeving. Het ten oosten van het kasteel gelegen gebied
van 'De Melkkuip' heeft een uitgesproken reliëf en verschilt sterk van
de omgeving door de openheid en doordat het zich als een aparte entiteit
heeft ontwikkeld. De vallei van de Lauwerijkbeek is duidelijk herkenbaar
in het landschap.

--------------

C.TEKSTUELE Omschrijving
------------------------

 De ankerplaats 'Kasteel van Boechout en omgeving' is gelegen op
grondgebied van de landelijke gemeenten Boechout en Hove, ten zuidoosten
van de stedelijke agglomeratie Antwerpen. De begrenzing wordt gevormd
door het centrum van Boechout en de Holle Weg in het noorden, de
spoorlijn Antwerpen-Lier en de boshoek in het oosten, de Boshoekstraat
in het zuiden en de bewoning langsheen de Lintsesteenweg in het westen.
Het Hof van Boechout is gelegen ten zuiden van de dorpskern binnen een
grotendeels omhaagd domein en landschapspark. Het U-vormige
kasteelgebouw in laatclassicistische stijl gaat in oorsprong terug tot
de 16de eeuw, maar werd in de 17de eeuw en in het begin van de 19de eeuw
grondig verbouwd. Oorspronkelijk was het kasteel gelegen binnen een
vierkante vijver waarvan, ten voordele van het geplaveide vierkante
voorhof, de noordzijde werd gedempt. De ommuurde moestuin langs de
westzijde werd aangelegd tussen 1805 en 1813; de bijgebouwen waaronder
de stallingen en het koetshuis gaan terug tot de 15de en 17de eeuw. Het
omgevende park werd in grote lijnen aangelegd in het begin van de 19de
eeuw. Opvallend zijn de waterpartijen en de levensgrote zandstenen
beelden. Verspreid doorheen het kasteelpark staan verschillende
boomgroepen of solitaire bomen van aanzienlijke leeftijd en dus met een
behoorlijke dendrologische waarde. Aan het begin van de grote dreef die
naar het domein leidt, omgeven 8 oude lindebomen een mooi bewaard
neoclassicistisch kapelletje uit 1919. Een aantal van de hoeven, gelegen
binnen de ankerplaats, hebben net als het kasteel een aanzienlijke
historische waarde. De 'Hoeve Lintacker', die de noordoostelijke zijde
van het kasteel flankeert, dateert voor het grootste deel uit het begin
van de 19de eeuw. Bovendien werd reeds in 1362 melding gemaakt van de
moederhofstad Lintacker. De Lauwhoeve was oorspronkelijk een omgrachte,
semi-gesloten hoeve uit de 18de eeuw, maar werd verbouwd in de 19de en
20ste eeuw. De Modelhoeve is nog steeds een semi-gesloten hoeve uit
1911, voorzien van een mooie omhaagde voortuin. De Bisthoeve, waarvan de
site teruggaat tot de 14de eeuw, tenslotte betrof vroeger een omgrachte
hoeve, ingepland binnen een beboomd en omhaagd domein. Jammerlijk werd
de hoeve sterk verbouwd en het omhaagde domein afgebroken; in de periode
1920-1940 verdween het grootste deel van de omgrachting. Een opvallend
element in de noordelijke rand van de ankerplaats is de goed bewaarde
stellingenmolen uit 1782, jammer genoeg langs twee kanten ingesloten
door bebouwing. De natuurwetenschappelijke waarde van deze ankerplaats
wordt onder andere bepaald door het gebied ter hoogte van de Melkkuip.
De typische bodemstructuur en het uitgesproken reliëf, waarbij de hoger
gelegen gronden in een boog omheen de lage zone liggen, geven hier
ontstaan aan een kwelamfitheater, met een zeer specifieke en deels
zeldzame plantengroei. Daarnaast is er ook het Bos van Moretus: hoewel
de boomlaag eerder artificieel is, onderscheiden we een waardevolle
ondergroei, die goed gedijt op de relatief stabiele, vochtige tot natte
zandleembodems. Via de lijn- en puntvormige landschapselementen in en
rond de weilanden die het bos omgeven, het aan op andere boscomplexen in
de omgeving. Dit laat uitwisseling van plant- en diersoorten toe, wat de
intrinsieke waarde van elk boscomplex op zich ten goede komt en tevens
het natuurwetenschappelijk belang van de landschapsecologische
infrastructuur in de omgeving bepaalt. Dankzij het eerder ongeschonden
karakter van deze ankerplaats en het contrast tussen het gesloten
kasteeldomein en bos van Moretus en de eerder open omgeving, is dit een
esthetisch waardevol landschap. Het Hof van Boechout, een mooi bewaard
kasteelpark, gelegen in een kleinschalige en gevarieerde landelijke
omgeving, rijk aan typische oude hoeven en kleine landschapselementen,
versterkt de belevingswaarde van het geheel. Door de centrale
aanwezigheid van het Bos van Moretus dat aansluit op het beboste
kasteelpark van het Hof van Boechout, vertoont het landschap een eerder
gesloten structuur, die nog wordt versterkt door de dreven en bomenrijen
in de omgeving. Het ten oosten van het kasteel gelegen gebied van 'De
Melkkuip', met een uitgesproken reliëf, verschilt sterk van de omgeving
door de openheid en doordat het zich als een aparte entiteit heeft
ontwikkeld. De vallei van de Lauwerijkbeek is een duidelijk herkenbaar
element dat het landschap doorkruist. Als geheel betreft deze
ankerplaats een typisch voorbeeld van een kasteeldomein in landelijke
omgeving in het landschap van Kontich-Ranst. Te vermelden knelpunten in
het gebied zijn de inplanting van het waterzuiveringsstation in de
westelijke rand van de ankerplaats, alsook de steeds oprukkende
bebouwing, met als gevolg dat het historisch erfgoed uit haar context
wordt gerukt. Daarnaast moet worden opgemerkt dat het behoud van de
landschapsecologische infrastructuur in en rond de weilanden essentieel
is om de natuurwetenschappelijke waarde van het Bos van Moretus in de
toekomst te verzekeren.
