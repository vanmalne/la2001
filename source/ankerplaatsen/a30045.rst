Sint-Pietersbrug
================

Anker ID: A30045
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * talud


langs opgespoten terrein en langs kanaal

**Geologie:**

 * ontsluitingen


langs taluds kanaal tertiaire formaties Tielt en Ieper

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


o.a. St-Pietershof, hoeve ten westen van Kraaibos

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Spoorweg:**

 * verlaten spoorweg

Zwevegem-Heestert

**Waterbouwkundige infrastructuur:**

 * kanaal
 * brug


St-pietersbrug op oude kanaalarm

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * knotbomenrij

struweelbegroeiing langs talud

**Bos:**

 * struweel


Kraaibos

OPMERKINGEN EN KNELPUNTEN
~~~~~~~~~~~~~~~~~~~~~~~~~

De huidige sluisgebouwen werken storend op de visuele waarde van het
kanaal, evenals de brug over het kanaal.

--------------

B.landschapswaarden
-------------------

Wetenschappelijke waarde:
Langs de taluds van het kanaal dagzomen enkele tertiaire formaties
die zeldzame bodemcondities bieden omdat ze elders in Vlaanderen heel
weinig dagzomen. Het Kraaibos vormt een floristisch rijk gebied met
grasland en struweelbegroeiing.
Historische waarde:
Het landschap wordt grotendeels bepaald door de beide kanalen. De
oude kanaalarm vormt samen met het bouwkundig erfgoed langs zijn tracé
(brug) één geheel als industrieel-archeologisch erfgoed van de 19e en
20e eeuw. In de omgeving staan enkele typische, grote en gave hoeves met
aansluitend huisweiden.
Esthetische waarde: De begroeiing langs de vaarttaluds benadrukt de
loop van het huidige kanaal en de doorkruising van de interfluviale kam.
De begroeiing in en langs de oude kanaalarm benadrukt zijn tracé en
heeft een natuurlijker karakter langs de oevers. Samen met het
bouwkundig erfgoed vormt de oude kanaalarm een historisch geheel met een
esthetische meerwaarde.
Sociaal-culturele waarde : \*
Ruimtelijk-structurerende waarde:
Het oude en vooral het nieuwe kanaal zijn ruimtelijk structurerend
voor de omgeving vanwege hun diep ingesneden karakter wat in de toekomst
nog zal versterken door de verdere begroeiing van het Kraaibos op het
opgespoten terrein.

--------------

C.TEKSTUELE Omschrijving
------------------------

Deze ankerplaats ligt in de gemeente Zwevegem ten noorden van Moen en
ten westen van Heestert. Ze wordt in het zuiden begrensd door een weg,
in het oosten door een spoorwegtracé en door het kanaal zelf, én in het
westen door de weg langs de rand van het Kraaibos. Deze ankerplaats ligt
rond een gedeelte van het kanaal Kortrijk –Bossuit dat gegraven werd
tussen 1857 en 1860 en verbreed in de jaren zeventig. Het kanaal diende
voor het transport van steenkool naar Kortrijk en omgeving. Het snijdt
door de interfluviale kam tussen Schelde- en Leiebekken die in deze
ankerplaats oost-west georiënteerd is (van Hoogstraatje naar Keiberg).
Langs de vaarttaluds dagzomen tertiaire formaties van Tielt en Ieper die
door hun specifieke fysische en chemische eigenschappen zorgen voor
zeldzame en gevarieerde bodemcondities. Dankzij deze uitzonderlijke
bodemcondities komt hier ook specifieke en zeldzame flora voor. Lokaal
heeft men kwelinvloeden langs de taluds. De begroeiing bestaat uit ijle
grasvegetatie met verspreide struikopslag. Het Kraaibos bevindt zich op
het kleiig materiaal dat uitgegraven werd gedurende de verbreding van
het kanaal in de jaren zeventig. Omdat bomen moeilijk gedijen op
kleibodems, komt hier vooral lagere grasvegetatie met struikopslag voor.
De soortenrijkdom is zeer groot door de wisselende bodemcondities;
lokaal komen enkele poelen voor met moeras- en verlandingsvegetiatie.
Langs het kanaal loopt nog een jaagpad/trekweg die momenteel een
belangrijke recreatieve functie heeft. Ter hoogte van de St-Pietersbrug
ligt nog een deel van het negentiende-eeuwse kanaal dat veel smaller
was. De taluds langs deze oude kanaalarm hebben een struweelbegroeiing
die de loop accentueert en die de kijkrichting bepaalt. Langs de oevers
staat verlandingsvegetatie. De St-Pietersbrug is een oud en klein
ophaalbrugje met een stalen bovenbouw als ophaalmechanisme. Het is vrij
goed bewaard en vormt een meerwaarde voor de oude kanaalarm. Een deel
van de oude kanaalarm deed vroeger dienst als souterrain: een
ondergrondse tunnel door de interfluviale kam waarin de schepen voeren.
De hoeve ten westen van het Kraaibos is goed bewaaard en heeft een
opvallend poortgebouw. Het is een semi-gesloten vierkantshoeve. Het
St-Pietershof is ook goed bewaard en is een hoeve uit losse bestanddelen
in U-vorm geplaatst. Beide hoeves hebben nog huisweiden die resten van
knotbomenrijen hebben. In het oosten wordt de ankerplaats begrensd door
een oude spoorwegberm waar door beheer de waardevolle begroeiing
onderhoudt. Deze oude spoorlijn loopt verder in de richting van Zwevegem
en Heestert. Uit de hoger gelegen omgeving heeft men een goed zicht op
het kanaal en de taluds waarbij de begroeiing op de taluds, de vegetatie
in de oude kanaalarm en de intacte St-Pietersbrug een meerwaarde geven
aan het landschap rond dit kanaal. De weg dwars op het kanaal wordt
benadrukt door een dreef die in de richting van Moen onderbroken is.
