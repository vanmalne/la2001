Polder en kasteel van Hingene
=============================

Anker ID: A10031
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * vallei


**Moerassige gronden:**

 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


Franse tuin, kasteelpark

**Nederzettingspatronen:**

 * gehucht

Buitenland

**Kastelen, landgoederen en aanhorigheden:**

 * kasteel
 * orangerie
 * kasteelgracht


Kasteel d' Ursel+Laathof+toegangsbrug en -poort

**Bouwkundig erfgoed:**

 * (heren)woning
 * huis


jachtpaviljoen+ conciërgewoning, schildershuis, wachthuisje

**Landbouwkundig erfgoed:**

 * stal


oude paardenstalling

**Kerkelijk erfgoed:**

 * kerk
 * kapel


Parochiekerk St.-Stefaan

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * dijk
 * grachtenstelsel
 * stuw
 * lijnpad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij

**Kunstmatige waters:**

 * weel
 * vijver


**Topografie:**

 * repelvormig
 * historisch stabiel


**Bos:**

 * loof
 * broek
 * hooghout
 * struweel


**Bijzondere waterhuishouding:**

 * polder
 * buitendijks


**Andere:**
slikken & schorren

OPMERKINGEN EN KNELPUNTEN
~~~~~~~~~~~~~~~~~~~~~~~~~

Te vermelden knelpunten in dit landschap zijn de hoge recreatiedruk
 * waarvan de talrijke visvijvers getuige zijn- de nalatigheid van het
onderhoud van het kasteelpark, alsook de aanwezigheid van het visueel
storende zuiveringsstation. Voor het Buitenland is het de bedoeling om
het landelijke en typische karakter te bewaren.

--------------

B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De wetenschappelijke waarde van deze ankerplaats wordt bepaald door
haar ligging in de alluviale vlakte van de Schelde en deels langs de
rand van de zandrug die deze vallei afbakent. Als gevolg hiervan wordt
het gebied gekarakteriseerd door verschillende milieugradiënten, gaande
van vochtige bodems op klei over matig vochtige bodems met zandleem tot
droge bodems op zand. De aanwezigheid van deze verschillende milieus
geeft ontstaan aan een grote diversiteit in de vegetatie met gemengd
loofbos, wilgenstruweel, moerassige zones en waterplassen. De variatie,
uitgestrektheid en rust die eigen zijn aan het gebied, maken dit
landschap tot een waardevol habitat voor verschillende vogelsoorten. De
door het gebied verspreide plassen en grachten zorgen daarbij voor
geschikt habitat voor amfibieën.

Historische waarde:
~~~~~~~~~~~~~~~~~~~


De perceelsstructuur en het dijken- en wegenpatroon van dit landschap
komen vandaag nog grotendeels overeen met wat we terugvinden op de kaart
van Ferraris uit 1777. Het domein d' Ursel werd reeds in 1120 vermeld
als omwalde hoeve; mogelijk klimt het zelfs op tot een omwalde
schranshoeve uit de Frankische kolonisatietijd. Het huidige kasteel gaat
terug tot de periode 1756-1769, toen het oorspronkelijk 16de-17de eeuwse
gebouw grondig werd vernieuwd. De aanleg van het gehele domein, met een
kasteelpark, parkbossen, dreven en bijhorend jachtgebied zijn de
getuigen van diverse tuinarchitectonische stijlen die dateren van de
16de eeuw tot vandaag. 'De Casteleyn, eertijds een paardenstalling, werd
opgetrokken in het begin van de 19de eeuw. De Parochiekerk St.-Stefaan,
een neogotische kruisbasiliek, werd op het einde van de 19de eeuw
opgetrokken, doch met integratie van delen van de oude kerk uit 1687.

Esthetische waarde:
~~~~~~~~~~~~~~~~~~~

De combinatie van het gaaf bewaarde kasteel met
omgevend park, binnen een sterk gesloten valleigebied vormt een visueel
aantrekkelijk geheel. De structuur van een belangrijk gedeelte van deze
ankerplaats werd dan ook bepaald in functie van de beleving ervan. De
aanwezigheid van vele verschillende biotooptypen en gave, waardevolle
bouwkundige elementen in het gebied dragen wezenlijk bij tot de
belevingswaarde.


Sociaal-culturele waarde:
~~~~~~~~~~~~~~~~~~~~~~~~~

~~~~~~~~~~~~~~~~~~~~~~~~~~
Het gehucht Buitenland is bekend omwille
van de vroegere handel in wissen en manden die hier midden de 19de eeuw
tot bloei werd gebracht.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De verbondenheid tussen de gesloten polder en het kasteeldomein
resulteert in een aaneensluitende 'groene ruimte' die vertrekt vanaf de
Schelde en in zuidwaartse richting letterlijk het centrum van Hingene
binnendringt. Opvallende structurerende elementen in dit landschap zijn
het complex van winter- en zomerdijken, de wielen, de repelvormige
percelering, alsook de hoefijzervormige dreven.

--------------

C.TEKSTUELE Omschrijving
------------------------

De ankerplaats 'Polder en kasteel van Hingene' is gelegen in de
alluviale vlakte van de Schelde, op grondgebied van de gemeente Bornem.
De begrenzing wordt gevormd door de Schelde in het noorden, de
Nattendonkstraat in het oosten, de bewoning van Wintam, Hingene en
Bornem in het zuiden en de Rijksweg Temse-Breendonk in het westen. Het
is een redelijk gaaf bewaard polderlandschap dat langs de zuidrand wordt
geflankeerd door een waardevol kasteeldomein en langs de westrand
aansluit op het 'Landschap van de Oude Schelde'. Op de historische kaart
van Ferraris (1777) wordt de ankerplaats grotendeels aangeduid als
moerassige weilanden. Het kasteeldomein, gelegen temidden van de
bewoning van Hingene, is, net als een aantal structurerende elementen
(dreven, dijken, wielen en het Groot Schoor) duidelijk herkenbaar. Bijna
een halve eeuw later (Vandermaelen, 1854) hebben een aantal van de natte
weilanden plaats moeten ruimen voor bosaanplantingen; het kasteel d'
Ursel wordt bij naam genoemd. Op de kaarten van het MGI uit het begin
van de 20ste eeuw herkennen we de waaiervormige structuur van het
oostelijke deel van het parkbos, alsook de duidelijk gestructureerde
aanleg van de omgeving van het jachtpaviljoen 'De Notelaer'. De
perceelsstructuur en het dijken- en wegenpatroon van dit landschap komen
vandaag nog grotendeels overeen met wat we terugvinden op de historische
kaarten kan dan ook terecht historisch stabiel worden genoemd. Het
domein d' Ursel werd reeds in 1120 vermeld als omwalde hoeve; mogelijk
klimt het zelfs op tot een omwalde schranshoeve uit de Frankische
kolonisatietijd. Het huidige kasteel gaat terug tot de periode
1756-1769, toen het oorspronkelijk 16de-17de eeuwse gebouw grondig werd
vernieuwd. Het betreft een omgracht classicistisch kasteel op een
U-vormig grondplan, geflankeerd door een oranjerie en omgeven door een
uitgestrekt kasteelpark. Naast het kasteel omvat het domein een
toegangspoort en wachthuisje uit de 18de eeuw, het zogenaamde 'Laathof'
dat deels opklimt tot de17de eeuw, alsook het 'schildershuis' uit de
19de eeuw. Ten noorden van het kasteel en net tegen de Scheldedijk, ligt
'De Notelaer', een classicistisch jacht- en zomerpaviljoen met zicht op
de Schelde en haar buitendijkse gebieden (schorren en rietland) dat via
de 'Notelaerdreef' in verbinding staat met het kasteel. Het werd
opgetrokken in de periode van 1791 tot 1794 en wordt omgeven door het
voormalige jachtgebied van de Graaf. De aanleg van het gehele domein,
met een kasteelpark, parkbossen, dreven en bijhorend jachtgebied zijn de
getuigen van diverse tuinarchitectonische stijlen die dateren van de
16de eeuw tot vandaag. Jammer genoeg wordt het domein vandaag getekend
door achterstallig onderhoud, wat een bedreiging vormt voor het behoud
van de intrinsieke waarden van dit landschap. De Parochiekerk
St.-Stefaan, een neogotische kruisbasiliek, ligt ten zuidwesten van het
kasteel. Ze werd opgetrokken op het einde van de 19de eeuw, doch met
integratie van delen van de oude kerk uit 1687. Het landelijke gehucht
Buitenland ligt sterk geïsoleerd langs de Scheldedijk in het noordwesten
van de ankerplaats. Het is vooral bekend omwille van de vroegere handel
in wissen en manden die hier midden de 19de eeuw tot bloei werd
gebracht. Het wordt gekenmerkt door een eerder heterogene bebouwing uit
voornamelijk de 19de en 20ste eeuw. Op de kaart van Vandermaelen is er
op deze plaats immers nog zo goed als geen bebouwing te ontdekken.
Opmerkelijk is wel de 'St.-Jacobstoren', een neotraditionele, octogonale
pagaddertoren; hier heropgericht na de tentoonstelling Oud-Antwerpen van
1894. Het in de nabijheid van Buitenland gelegen 'Kragewiel' is een
overblijfsel van de zware overstroming van 1552. De wetenschappelijke
waarde van deze ankerplaats wordt vooral bepaald door haar ligging in de
alluviale vlakte van de Schelde en langs de rand van de zandrug die deze
vallei afbakent. Als gevolg hiervan wordt het gebied gekarakteriseerd
door verschillende milieugradiënten, gaande van vochtige bodems op klei
over matig vochtige bodems met zandleem tot droge bodems op zand. De
aanwezigheid van deze verschillende milieus geeft ontstaan aan een grote
diversiteit in de vegetatie met gemengd loofbos, wilgenstruweel,
moerassige zones en waterplassen. De variatie, uitgestrektheid en rust
die eigen zijn aan het gebied, maken dit landschap tot een waardevol
habitat voor verschillende vogelsoorten en de door het gebied verspreide
plassen en grachten zorgen voor geschikt habitat voor amfibieën. De
verbondenheid tussen de gesloten polder en het kasteeldomein resulteert
in een aaneensluitende 'groene ruimte' die vertrekt vanaf de Schelde en
in zuidwaartse richting letterlijk het centrum van Hingene binnendringt.
In het westen aansluitend op het 'Landschap van de Oude Schelde' wordt
een uitgestrekt landschap gevormd, dat haar verschijningsvorm voor een
belangrijk gedeelte te danken heeft aan de nabijheid van de Schelde.
Opvallende structurerende elementen in dit landschap zijn het complex
van winter- en zomerdijken, de repelvormige percelering, de wielen,
alsook de hoefijzervormige dreven. Een steeds toenemende recreatiedruk
in het gebied berokkent o.a. onder de vorm van visvijvers schade aan het
typische karakter van dit polderlandschap.
