Montfortcollege
===============

Anker ID: A20055
----------------



A.TEKSTUELE Omschrijving
------------------------

De cisterciënzinnenabdij van Vrouwenpark werd omstreeks 1200 gesticht
en in 1796 opgeheven. Ze ligt te Rotselaar, ten noorden van Leuven. 16de
en 17de-eeuwse kaarten tonen een volledig omgracht complex gelegen
tussen de Winge en de Lostingbeek en aan drie zijden omringd door een
uitgestrekt eikenbos, het Kloosterbos. De directe omgeving is gedurende
de gehele periode niet veel gewijzigd, het domein ligt nu wel geprangd
tussen de spoorweg Leuven -Aarschot, de steenweg Leuven-Aarschot, aan de
westkant de Winge en aan de oostzijde de Lostingbeek. Ondanks de
slopingen na de Franse Revolutie en de daarop volgende
functiewijzigingen - kasteeldomein, nadien college - bleef de abdijsite
niet alleen qua omvang maar ook qua organisatiestructuur opvallend
herkenbaar. De toegangszone in het verlengde van de kaarsrechte dreef
aan de noordzijde , de aansluitende dienstvleugels, de kwadraatstructuur
van de conventsgebouwen aan de zuidzijde samen met het ietwat afzijdig
ingeplante abdiskwartier zijn op het terrein perfect retraceerbaar aan
de hand van bovengrondse en deels opgegraven monumentale relicten: de
aanzet van het 17de eeuws poortgebouw met voorliggende ijzerzandstenen
brug, het aalmoezeniershuis (ca. 1700) en aangrenzende stal- en
wagenhuisvleugel (1671), het cellarium uit de eerste helft van de 13de
eeuw, de deels tot boven plinthoogte blootgelegde 13de eeuwse abdijkerk
en tenslotte het abdissenhuis (1661). Een waardevolle 20ste eeuwse
inbreng op het domein is de kapel van de Montfortanen uit 1954 ontworpen
door E. Stassin (1899-1967). Deze gaaf bewaarde, zowel in- als uitwendig
volledig in baksteen opgetrokken kloosterkapel is representatief voor
het tot op heden weinig gekende en nog niet bestudeerde oeuvre van E.
Stassin,die als leerling en navolger van de vermaarde
benedictijner-architect Dom P. Bellot (1876-1944) verantwoordelijk was
voor de verspreiding van diens gedachtengoed. Het abdijdomein kwam
vermoedelijk in 1814 in handen van Joannes-Baptist Moerincx;
burgemeester van Rotselaar en eigenaar van een aaneengesloten blok van
108 hectare, waar het voormalige abdijgoed de kern van vormt. Op grond
van afmetingen van de oudste bomen mag worden aangenomen dat de nu nog
bestaande tuin in die periode werd aangelegd op de ruïnes van of
gelijktijdig met de afbraak van de abdijkerk en de aanleunende oude
abdijgebouwen. Gens geeft in 1849 een beschrijving van de romantische
landschapstuin die, met het abdissenkwartier als kern, binnen de oude
ringgracht werd aangelegd en waarin de bekende ingrediënten van een
eerder kleine, romantische tuin ("à l'anglaise") uit het begin van de
19de eeuw voorkomen. Het belangrijkste structurende element dat wordt
toegevoegd is een brede gracht, die als een meanderende rivier tussen
twee heuvels, gevormd uit het puin van het oude klooster en van de
abdijkerk en uit specie afkomstig van de uitgraving, diagonaal door het
westelijke gedeelte van het domein loopt en zich halverwege in een
'grot' stort, in feite de gelijkvloerse verdieping van het
lekenzusterskwartier, nu meestal aangeduid als de 'krocht'. Een in deze
grot opgeworpen stuw zorgt voor een "cascade sonore". De dreef - volgens
Gens beuken - die vanaf de steenweg Leuven-Aarschot naar het
toegangshekken leidde, lag aan de buiten-zijde van de ringgracht. Het
'pittoreske' achthoekige paviljoentje aan het begin van deze dreef
vormde een van de verschillende 'fabriekjes' of 'follies' die verspreid
stonden over het park, waarbij vaak gebruik werd gemaakt van elementen
(bijv. kapitelen) afkomstig van de gesloopte gotische gebouwen. Van het
"rustieke toscaanse tempeltje" en eventueel andere fabriekjes is niets
meer te bekennen. Toen de familie Moerincx in 1925 het domein te koop
stelde, was de hierboven beschreven structuur nog vrijwel intact. Bij de
verbouwings- en aanpassingswerken die na de aankoop van het
kasteeldomein door de Montfortanen in 1927 werden uitgevoerd kwam er
veel puin vrij, waarmee een gedeelte van de ringgracht werd gedempt. Het
'eiland' ten noorden van het abdissenkwartier werd daardoor het
schiereiland waarop later de sportzaal zal worden gebouwd. Dit was een
eerste aantasting van de oorspronkelijke structuur van het domein. Door
de bouw in 1936-37 van een nieuwe vleugel in het verlengde van het
abdissenkwartier werd bovendien de oude ringgracht onderbroken. Door de
bouw van het internaat (de "nieuwe proosdij") in 1964 werd daarentegen
vooral de romantische parkstructuur aangetast: het middenkanaal, dat
vroeger doorheen de 'krocht' liep en daarna bij het almoezeniershuis in
de ringgracht uitmondde, werd over 60 à 70 m gedempt. Beschermd zijn: de
boven- en ondergrondse overblijfselen van de voormalige abdij van
Vrouwenpark, het park, samen met de sportvelden en de landbouwgronden
aan de noord-en westzijde van het domein de kapel van het
Montfortanancollege, het tuinpaviljoen, twee ijzerzandstenen
boogbruggen. Het geheel is tevens beschermd als dorpsgezicht en bezit op
educatief vlak een grote potentiële waarde. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het domein heeft een grote dendrologisxche waarde.

Historische waarde:
~~~~~~~~~~~~~~~~~~~


Het domein, in zijn hudige vorm herkenbaar als een uniek voorbeeld
van kleinschalige vroeg-landschappelijke tuinaanleg (waarbij een
middeleeuwse gewelf als grot werd gerecylcleerd) rond een
'gecastelliseerd' abdissenkwartier, bevat nog diverse sporen van de
gotische cisterciënzinnenabdij.

Esthetische waarde:
~~~~~~~~~~~~~~~~~~~

Alhoewel sterk aangetast door de uitbouw van
pensionaat en school na 1928, is het parkgedeelte van het domein nog
tamelijk mooi,



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * rivier
 * beek



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Kastelen, landgoederen en aanhorigheden:**

 * kasteel
 * kasteelgracht


**Landbouwkundig erfgoed:**

 * hoeve
 * schuur
 * stal


**Kerkelijk erfgoed:**

 * kerk
 * kapel
 * abdij


**Archeologische elementen:**
opgravingen voormalige cisterciënzerinnenabdij

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef

**Kunstmatige waters:**

 * vijver



OPMERKINGEN EN KNELPUNTEN
~~~~~~~~~~~~~~~~~~~~~~~~~

Volgens het gewestplan is het deel langs de steenweg parkgebied, het
achterliggend deel van het 19de-eeuws park gebied voor
gemeenschapsvoorzieningen met recente schoolgebouwen en sportvelden
