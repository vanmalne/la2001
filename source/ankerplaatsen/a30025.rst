Komgrondengebied van Lampernisse - Kaaskerke - St-Jacobskapelle
===============================================================

Anker ID: A30025
----------------



A.TEKSTUELE Omschrijving
------------------------

Deze uitgestrekte ankerplaats loopt van de Ijzer stroomopwaarts van
Diksmuide tot net ten oosten van de Lovaart. De weg tussen
St-Jacobskapelle (gem. Diksmuide), Oude Kapelle (gem. Diksmuide) en
Fortem (gem. Alveringem) vormt de zuidelijke grens, de weg van Fortem
richting Zoutenaaie (gem. Veurne) de westelijke grens, het
Zoutenaaiegeleed en een deel van de spoorlijn Diksmuide- Avekapelle de
noordelijke grens. De oostelijke grens wordt gevormd door een deel van
de weg Zoutenaaie-Lampernisse, en een kleine gracht richting Kaaskerke.
Het gebied ligt binnen de pleistocene Ijzervallei die tijdens het
holoceen opgevuld werd. Aanvankelijk werd klei en zand afgezet met
verspreid veenvorming in dit getijdegebied. Bij het begin van onze
tijdrekening kwam er een einde aan dit proces door overstroming van het
gebied. Het werd een waddengebied met slikken en geulen dat geleidelijk
opslibte tot een schorre. Naargelang de snelheid van opslibbing en dus
de evolutie tot schorre onderscheiden we Oudland (snelst opgeslibt, dus
ouder) en Middelland (trager opgeslibt, dus jonger). In beide gebieden
heeft men dezelfde fysische landschapsstructurerende elementen van
zandige geulgronden en kleiige/venige kom- en poelgronden. Door bemaling
van het gebied klonken deze gronden in waarbij de veen- en kleigronden
veel meer inklonken dan de zandgronden. De structuur van lineaire hogere
zandruggen tussen lage en natte poel- en komgronden is nog steeds
bepalend voor het landschap. Slechts enkele meters onder het oppervlak
bevindt zich zout/brak grondwater met een dunne zoetwaterlaag erboven.
Na de aanleg van de Oude Zeedijk in de 10e eeuw bleef het gebied achter
de lijn Oudekapelle-Lampernisse-Zoutenaaie gevrijwaard van grote
overstromingen (Oudland) en kon het als landbouwland ontgonnen worden.
Tevoren werd dit slikke-schorregebied voornamelijk als graasgrond voor
schapen gebruikt. De ontginning van de rest (het Middelland) liet op
zich wachten tot de 12e eeuw toen een dijk langs de linkeroever van de
Ijzer gebouwd werd. Langs de Oude Zeedijk merkt men soms een
hoogteverschil van enkele meters tussen Oud- en Middellandpolders. De
hogere zandgronden bieden een steviger bouwgrond, drogere condities en
drinkbaar (grond)water. Vandaar is de meeste bewoning, de wegen en de
akkerlanden op deze ruggen gesitueerd. Deze lineaire structuren zijn in
het landschap te volgen via het patroon en via aangezien deze gronden
een betere waterhuishouding hebben. Vlakbij de hoeves zijn soms nog
resten van een boomgaard, omgevende bomenrijen en /of hagen aanwezig.
Aansluitend daarop liggen de kom- en poelgronden met uitgesproken
microreliëf. Dit microreliëf is soms van natuurlijke origine, soms van
antropogene oorsprong door uitgraving van klei en veen voor resp.
bakstenen en turf, én door archeologische resten. Deze natte gronden
liggen van oudsher onder grasland en kennen een grillig percelerings- en
grachtenpatroon. De grachten wateren af naar de grotere vaarten en beken
van het gebied (zoals de Grote en de Kleine Ijzerbeek, de Vlavaart, de
Molenvaart, de Bovenvliet,…) die op hun beurt in oostelijke richting
naar de Ijzer afwateren. Het gebied behoort immers tot het bekken van de
Ijzer. Vroeger kenden de oevers van de grotere afwateringsgrachten
beplanting van struiken en struwelen op die nu echter grotendeels
verdwenen of verwaarloosd is. De percelering zelf stamt waarschijnlijk
nog grotendeels uit de late middeleeuwen. De onregelmatige en grillige
percelering wijst op de niet-systematische aanpak en het individuele
karakter van de ontginning. Tijdens de 13e en 14e eeuw werden er zelfs
in de nattere poel- en komgronden hoeven gebouwd wegens een groot tekort
aan landbouwland en wegens de grote vraag naar landbouwprodukten. De
veeteelt vormde een bloeiende nijverheid. Deze hoeves kenden veelal een
walgracht van een paar meters diep en enkele meters breed die naast een
verdedigingsfunctie vooral een statussymbolische betekenis had. Sommige
sites hadden een mottestructuur die momenteel nog herkenbaar is. Op het
einde van de middeleeuwen werden ze veelal verlaten wegens de algemene
landbouwcrisis. Deze sites zijn zeer goed bewaard gebleven door de natte
bodemcondities en door het permanent graslandgebruik waarbij de bodem
niet of weinig bewerkt wordt en de archeologische sporen ook geen geweld
worden aangedaan. Ze zijn herkenbaar in het huidige landschap aan de
kleine hoogteverschillen. De site van het leenhof ter Wissche is een
voorbeeld waarbij de opperhof neerhofstructuur nog herkenbaar is.
Dankzij het historisch permanent graslandgebruik (zowel wei- als
hooiland) is de aanwezige flora zeer waardevol. De meeste en rijkste
flora betreft waterminnende planten. Langs de oevers van de grachten en
waterlopen is de vertrappelingszone (door het vee) uitermate belangrijk
voor talrijke flora omdat hier pioniersvegetatie voorkomt en hun biotoop
gewaarborgd wordt door het vee. In de waterlopen en in veedrinkputten
komt waardevolle water- en moerasvegetatie, en verlandingsvegetatie
(riet, zegge, bies,…) voor. Hierbij zitten ook planten die zilte
omstandigheden verdragen doordat het zoute grondwater in sommige
grachten aangesneden wordt. Het waterrijke karakter van dit
komgrondengebied en de aanwezige rijke flora vormen een ideaal biotoop
voor watervogels. Het gebied vormt dan ook een belangrijke rustplaats
voor trekvogels, een broedplaats en overwinteringsplaats voor heel wat
avifauna. De rust en de uitgestrektheid van het gebied dragen zeker bij
aan de rijke fauna. Daarnaast zorgen de waterpartijen voor heel wat
zoetwateroganismen die zich via de grachten gemakkelijk verspreiden. Het
gebied ligt vlakbij het voormalige Ijzerfront van WOI wat een serieuze
vernieling met zich meegebracht heeft. Vele hoeves en woningen dateren
van kort na WOI maar ze bevinden zich veelal op de plaats van de
vroegere gebouwen waardoor de landschappelijke structuren van zandige
geulgronden bij de wederopbouw gerespecteerd werden. Vele hoeves zijn
gebouwd met een gele baksteen, gebakken met de plaatselijke polderklei.
De hoeves bestaan veelal uit losse gebouwen en zijn nog zeer gaaf. De
nederzetting van Lampernisse is na WOI bijna volledig heropgebouwd
volgens de vooroorlogse gebouwen. Het is een straatdorp, gebouwd op een
zandrug. De kerk met aanpalend kerkhof en omringende bomenrij vormen een
blikvanger en oriënteringspunt in dit open landschap. Ook ter hoogte van
St-Jacobskapelle en Oudekapelle is de kerk beeldbepalend voor de
omgeving. Verder treft men langs de wegen en bij hoeves overvloedig
kapelletjes en kruisen aan. In het gehele gebied vormt de Ijzertoren van
Diksmuide een blikvanger en baken in het landschap (als het weer het
tenminste toelaat). Het landschap heeft dus nog een zeer goed herkenbare
en gave structuur met een uitgesproken open karakter van grillige
weilanden met microreliëf en linten van akkerlanden, wegen en bewoning.
In alle richtingen heeft men een wijds en panoramisch zicht. Het gebied
kenmerkt zich door een zeer lage graad van bebouwing en versnijding door
wegen. Over het gebied doet zich een vochtigheidsgradiënt voor van oost
naar west waarbij het meest oostelijke deel vlakbij de Ijzer de natste
bodemcondities kent t.o.v. het westelijk deel van de ankerplaats. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Dit gebied omvat goed bewaarde Oud- en Middellandpolders die door een
dijk gescheiden worden. In deze polders bepaalt de bodemkundige
gesteldheid van lineaire zandige geulgronden tussen venige en kleiige
komgronden nog grotendeels het landgebruik. In het westen is de grens
tussen polder en zandleemgebied scherp en opvallend aanwezig in het
terrein. Daarnaast heeft deze ankerplaats een rijkdom op biologisch
vlak. De water- en moerasvegetatie is dankzij de natte omstandigheden in
de graslandpercelen en dankzij het dichte slotennet zeer gevarieerd en
bevat talrijke zeldzame soorten. De uitgestrekte graslanden bieden voor
avifauna een belangrijke overwinterings-, broed-, rust- en
foerageerplaats. Het gebied is van internationaal belang voor
trekvogels.

Historische waarde:
~~~~~~~~~~~~~~~~~~~


Deze ankerplaats geeft een bijzonder goede weergave van het
middeleeuwse landschap gekenmerkt door grote komgrondgebieden onder
grasland met een grillig percelerings- en grachtenpatroon, versneden
door de zandige oeverwalafzettingen waarop zich de bewoning vestigde.
Middeleeuwse bewoningsgeschiedenis is goed bewaard. Tot in de 12de eeuw
werden de hoger gelegen zandige gronden (de oerverwalafzettingen)
opgezocht voor de bewoning wat een verklaring geeft voor het lintvormig
bewoningsareaal. In de 13de-14de eeuw werden bedrijven voor veehouderij
 *  veelal hoeven met walgracht - ingeplant op de lagergelegen komgronden.
Vele hoeves werden later verlaten en de resten zijn goed bewaard
gebleven dankzij het bestendig graslandgebruik. De oorspronkelijke
13de-15de eeuwse kadastrale organisatie is bewaard gebleven. Het
kleinschalig slotennet in de komgronden geeft duiding van de
middeleeuwse niet-systematische ontginning van het schorregebied. Na WOI
werden de fysische structuren van zandige geulgronden en venige/kleiige
komgronden gerespecteerd bij de wederopbouw in de streek.

Esthetische waarde:
~~~~~~~~~~~~~~~~~~~

De uitgestrektheid van zeer open kleinschalige
graslandcomplexen met een dicht slotennet en microreliëf bepaalt de
esthetische waarde van deze polders. De afwezigheid van bebouwing en
opgaande begroeiing dragen nog bij aan het open karakter. De hoger
gelegen kreekruggen hebben een meer gesloten karakter. Bebouwing is
geconcentreerd rond dorpskern (kleine, pittoreske dorpsnederzettingen)
met karakteristieke kerk en pastorie gelegen op zandige geulgronden.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De kerken en vooral hun torens van de gehuchten Lampernisse,
Oostkerke, Oudekapelle en Eggewaartskapelle vormen bakens in dit open
wijds en vlak landschap. De Ijzertoren bij Diksmuide is het
belangrijkste baken in dit gebied. De fysische ondergrond bepaalt nog
steeds grotendeels het langebruik.Wegens de natte bodemcondities zijn de
grotere afwateringskanalen ook structurerend voor het gebied.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


typisch voor Oudlandpolder

**Hydrografische Elementen:**

 * waterloop
 * beek


Bovenvliet, vlavaart, Grote Ijzerbeek, Beverdijkvaart,…

**Moerassige gronden:**

 * veen


veen dicht aan het oppervlak

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * gehucht

Lzmpernisse: straatdorp, St-Jzcobskapelle, Oostkerke, Oudekapelle,

**Landbouwkundig erfgoed:**

 * hoeve


talrijke gave en weinig verstoorde hoeves met walgracht

**Kerkelijk erfgoed:**

 * kerk
 * kapel


kerktorens van de gehuchten zeer opvallend in open landschap

 **Archeologische elementen:**
talrijke sites van middeleeuwse omwalde hoeves

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * dijk
 * brug
 * grachtenstelsel


Oude Zeedijk; kleine brugjes over beken; grillig grachtenpatroon

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij

rond en vlakbij hoeves

**Kunstmatige waters:**

 * poel


veedrinkput

**Topografie:**

 * onregelmatig


**Historisch stabiel landgebruik:**

 * permanent grasland


in venige en kleiige komgronden

OPMERKINGEN EN KNELPUNTEN
~~~~~~~~~~~~~~~~~~~~~~~~~

Door het polderbestuur wordt het grondwaterpeil kunstmatig laag gehouden
t.o.v. de natuurlijke situatie wat een verzilting van het grondwater met
zich meebrengt omdat op sommige plaatsen zout/brak grondwater opgepompt
wordt en zich vermengt met het zoete. Bovendien zorgt deze bemaling voor
een verdere inklinking van de sedimenten wat een daling van het maaiveld
met zich meebrengt. De omzetting van grasland naar akkerland is uit
landschappelijk-historisch oogpunt onverantwoord en kan schade
berokkenen aan de archeologische sporen in de grond. Bovendien zorgt de
regelmatige bewerking met zware landbouwmachines voor de teloorgang van
de waardevolle en gedifferentieerde biotopen voor talrijke flora én voor
het verdwijnen van de waardevolle vertrappelingszone langs de oevers. De
ruiming van de grachten gebeurt soms zeer radicaal waarbij een zeer
kustmatig profiel bekomen wordt en de aanwezige vegetatie en nesten van
watervogels schade berokkend wordt. De lage dichtheid van het wegennet
en de eerder smalle wegen dragen bij tot de rust en het landelijk
karakter van deze streek. Versnijding door nieuwe wegen moet vermeden
worden evenals de verbreding van de bestaande wegen omdat dit een groter
verkeersdrukte kan meebrengen die voor de fauna niet gewenst is. In het
westen doet een bovengrondse hoogspanningsleiding afbreuk aan de
esthetische waarde van het gebied.
