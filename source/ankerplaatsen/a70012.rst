Bellevuebos en kastelen van Gors-Opleeuw
========================================

Anker ID: A70012
----------------

**Landschap**



C.TEKSTUELE Omschrijving
------------------------

Gors-Opleeuw ligt op het overgangsgebied tussen Droog- en
Vochtig-Haspengouw, door riviererosie plaatselijk sterk versneden.
Geografisch bevindt het landschap zich op het talud tussen Laag- en
Midden-België. De steilrand valt hier samen met de grens tussen Droog-
en Vochtig Haspengouw en met de overgang van de Zand- naar de
Leemstreek. Deze natuurlijke steilrand is een belangrijke
landschapsvormende factor. Dergelijke overgangsgebieden worden
gekenmerkt door een eigen dynamiek en zijn bijgevolg in geografisch
opzicht uitermate belangrijk. De niveauvariaties zijn vrij uitgesproken.
De topografie schommelt er van noord naar zuid tussen 105 en 58 m. De
asymmetrisch ingesneden Molenbeek of Mombeek breekt hier door de
steilrand en vormt de oostgrens van de gemeente. Gorsleeuw en Opleeuw
waren oorspronkelijk twee afzonderlijke gemeenten, in 1976 samengevoegd
tot Gors-Opleeuw. Die dubbele identiteit is tot heden gaaf bewaard
gebleven. Het nederzettingspatroon van het zuidoostelijk gelegen
Gorsleeuw is dat van een Droog-Haspengouws hoopdorp op de zwakkere
helling van de vallei van de Mombeek. Het noordwestelijk gelegen Opleeuw
vertoont de lineaire bebouwing van een typisch Vochtig-Haspengouws
straatdorp, zonder echte kern, op het interfluvium tussen Mombeek en
Winterbeek. Gorsleeuw is een landbouwdorp met nadruk op de fruitteelt.
Rondom de historische nederzettingen - en ook op de steilere hellingen -
liggen weilanden met boomgaarden, afgewisseld met akkers en vochtige
valleibeemden, deels met historisch stabiele percelering. Ten zuiden van
Gorsleeuw primeert het open akkerlandschap, in het noorden meer gesloten
zichten. Het Bellevuebos is één van de grote bosrijke gebieden van
Zuid-Limburg (128 ha). Het strekt zich als hellingbos uit op de steilere
oosthelling van de vallei van de Winterbeek, die een hoogteverschil van
ongeveer 30 m overbrugt. Het is een langgerekt, zuid-noord georiënteerd
boscomplex van loofhout, met vrij veel oude populierenbestanden en op de
vochtigste plaatsen elzenbroeken. Het grootste gedeelte ervan behoort
tot de Kortessemse deelgemeente Guigoven. Enkel de zuidelijke uitloper
ligt in Gors-Opleeuw. Sinds 1999 is ongeveer de helft van het
Bellevuebos opengesteld voor het publiek. Het is bereikbaar via de
Tongersesteenweg en de Wouddalstraat in Guigoven. De hele omgeving is
trouwens erg attractief voor zachte recreatie. Verschillende fiets- en
wandelroutes zijn er dan ook uitgestippeld. De buurt van het
zuidoostelijke Opleeuwkruis (hoek Opleeuwstraat en Heuvelstraat) biedt
niet alleen een interessant uitkijkpunt op het landschap van
Gors-Opleeuw maar ook op de wijdere omgeving, tot zelfs de Kempense en
Luikse steenkoolbekkens toe. De bijnaam kastelendorp dankt Gors-Opleeuw
aan de aanwezigheid van maar liefst vier kastelen. Het kasteel van
Gorsleeuw met voormalige kasteelhoeve, park en aanhorigheden, de
Sint-Martinuskerk, het ommuurde kerkhof, het dorpspleintje met
lindebomen en de waterpomp, de pastorie, de vroegere school en de oude
boerderijen vormen een markant dorpsgezicht. Het huidig kasteel rust op
de grondvesten van een 17de-eeuws renaissancistisch waterslot, maar
verwierf in 1820 een classicistisch uitzicht. Het ligt in een ommuurd
domein dat een park in landschapsstijl, vijver, weilanden en een
indrukwekkende, gesloten vierkanthoeve omsluit. Behalve een bijenhal en
een romantische torenruïne bevindt zich in het kasteelpark ook een
ijskelder. Een gedeelte van het domein langs de Hoogstraat werd
verkaveld voor private woningbouw. Aan de overzijde van de straat ligt
de voormalige manége van het kasteel, verder nog een bij het
hoevecomplex horend monumentaal bakhuis uit begin 19de eeuw. Het impact
van het kasteel, centraal gelegen in het dorp, maakt van Gorsleeuw een
typisch kasteeldorp. Het kasteel van Opleeuw is excentrisch gelegen
t.o.v. het dorp, in het brongebied van een klein zijdal van de Mombeek.
Ten westen van het huidige kasteel, een gebouw in neorococo-stijl
(1874), staan de twee parallelle dienstgebouwen, die resten van het
vroegere neerhof, en een boswachtershuis. Het Engelse park met vijver
omvat nog slechts een klein gedeelte van de oospronkelijke oppervlakte,
de omgeving wordt nu ingenomen door boomgaarden en weilanden.
Stroomafwaarts vertoont het dal de contouren van een drooggelegde
vijver, beplant met populieren. Het landschap van noordelijk
Gors-Opleeuw telt nog andere blikvangers. Het kasteel Bellevue - met
ommuurde tuin - is een alleenstaand herenhuis in classicistische stijl,
aan de oostrand van het Bellevuebos gebouwd als jachthuis. Ook het
zogenaamde kasteel Haagsmeer is een voormalig jachtpaviljoen, gelegen in
een Engels park met enkele merkwaardige bomen, en vormt één geheel met
de kasteelhoeve Haagsmeer. Net zoals de Oude Winning is het een
witgekalkte, gesloten hoeve uit de 18de eeuw met latere verbouwingen.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Geografisch bevindt het landschap zich op het talud tussen Laag- en
Midden-België. De steilrand valt hier samen met de grens tussen Droog-
en Vochtig Haspengouw en met de overgang van de Zand- naar de
Leemstreek. Deze natuurlijke steilrand is een belangrijke
landschapsvormende factor. Dergelijke overgangsgebieden worden
gekenmerkt door een eigen dynamiek en zijn bijgevolg in geografisch
opzicht uitermate belangrijk.

Historische waarde:
~~~~~~~~~~~~~~~~~~~


De dubbele identiteit van Gors-Opleeuw, bestaande uit Gorsleeuw en
Opleeuw, is gaaf bewaard gebleven. Gorsleeuw is een typisch voorbeeld
van een Haspengouws kasteeldorp waar de omgevingsbepalende gebouwen
nabij het dorpsplein gesitueerd zijn. In Opleeuw is het kasteel
excentrisch t.o.v. het typisch straatdorp gelegen. Rondom strekt zich
het traditionele agrarische landschap uit met deels bewaarde historisch
stabiele percelering en verspreide grote hoeven. Noordoostelijk ligt het
historisch stabiele Bellevuebos (128 ha) - voormalig jachtdomein - als
hellingbos op de steilere oosthelling van de vallei van de Winterbeek.
Aan de rand ervan enkele vroegere jachtpaviljoenen.

Esthetische waarde:
~~~~~~~~~~~~~~~~~~~

Van belang zijn de architecturale waarde van de
pittoreske dorpskom van Gorsleeuw (o.a. kasteel met park, kerk,
pastorie, hoeves) en de gave, landelijke omgeving (weilanden en
boomgaarden, vochtige valleibeemden, open akkers), die begrensd wordt
door het Bellevuebos. Blikvangers zijn de verspreid aanwezige hoeven en
kastelen. De buurt van het zuidoostelijke Opleeuwkruis (hoek
Opleeuwstraat en Heuvelstraat) biedt niet alleen een interessant
uitkijkpunt op het landschap van Gors-Opleeuw maar ook op de wijdere
omgeving, tot zelfs de Kempense en Luikse steenkoolbekkens toe.


Sociaal-culturele waarde:
~~~~~~~~~~~~~~~~~~~~~~~~~


Sinds 1999 is ongeveer de helft van het
Bellevuebos opengesteld voor het publiek. Het is bereikbaar via de
Tongersesteenweg en de Wouddalstraat in Guigoven. Het hele gebied is
trouwens erg attractief voor zachte recreatie. Verschillende fiets- en
wandelroutes zijn er dan ook uitgestippeld. De bijnaam kastelendorp
dankt het aan de aanwezigheid van maar liefst vier kastelen.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Van ruimtelijk-structurerende waarde zijn enerzijds de door de
Mombeek ingesneden, oost-west georiënteerde steilrand tussen Laag- en
Midden-België en anderzijds de zuid-noord lopende Winterbeek met het
beekbegeleidende Bellevuebos op de oostelijke valleihelling.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * steilrand
 * holle weg

door riviererosie sterk versneden steilrand tussen Laag- en
Midden-België

**Hydrografische Elementen:**

 * beek
 * vallei


Molenbeek of Mombeek, Winterbeek

**Moerassige gronden:**


vochtige beemden

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteeltuin Bellevue, kasteelparken Gorsleeuw, Haagsmeer en Opleeuw

**Nederzettingspatronen:**

 * nederzettingspatroon

hoopdorp Gorsleeuw, straatdorp Opleeuw

**Kastelen, landgoederen en aanhorigheden:**

 * kasteel
 * boswachterswoning
 * landgoed
 * muur
 * ijskelder


Bellevue, Gorsleeuw, Haagsmeer, Opleeuw

**Bouwkundig erfgoed:**

 * huis


**Landbouwkundig erfgoed:**

 * hoeve
 * schuur
 * stal


o.a. Oude Winning, kasteelhoeven Gorsleeuw, Haagsmeer, Opleeuw,

**Kerkelijk erfgoed:**

 * kerk
 * kapel
 * pastorie


o.a. Sint-Martinus

**Klein historisch erfgoed:**

 * kruis


o.a. gietzijzeren pomp, Opleeuwkruis

 **Archeologische elementen:**
Gallo-Romeinse vondsten

 **Andere:**
voormalige school met onderwijzerswoning

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Oostenrijkse periode


Tongersesteenweg

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * hagen
 * knotbomenrij

**Kunstmatige waters:**

 * poel
 * vijver


**Topografie:**

 * onregelmatig
 * historisch stabiel


gedeeltelijk historsich stabiel

**Historisch stabiel landgebruik:**

 * permanent grasland


grasland onder boomgaarden, vochtige beemden, traditioneel open
akkergebied op hogere delen

**Typische landbouwteelten:**

 * hoogstam


**Bos:**

 * loof
 * broek
 * hooghout
 * struweel


historisch stabiel Bellevuebos , hellingbos op oos

OPMERKINGEN EN KNELPUNTEN
~~~~~~~~~~~~~~~~~~~~~~~~~

Ruilverkaveling in uitvoering. De recente bebouwing levert geen bijdrage
tot de landschapswaarden.
