Ijzer tussen de Frans-Belgische grens en Elzendamme, Poperingse Vaart
=====================================================================

Anker ID: A30027
----------------



A.TEKSTUELE Omschrijving
------------------------

Deze ankerplaats strekt zich uit langs de Ijzer tussen Elzendamme
(gem. Vleteren), Stavele (gem. Alveringem), Beveren (idem) en de
Frans-Belgische grens nabij Roesbrugge-Haringe (gem. Poperinge). De weg
tussen Elzendamme - Stavele - Haringe en die tusen Elzendamme-Beveren en
Oost-Cappel (Frankrijk) vomren resp. de zuidelijke en de noordelijke
grens van de ankerplaats. Langs de Poperingse vaart vormen kleine
grachtjes en perceelsgrenzen langs de valleigrenzen, veelal de grens van
de ankerplaats. Deze ankerplaats wordt gestructureerd door de valleien
van de Ijzer en Poperingse vaart. De Ijzer kent stroomopwaarts van
Elzendamme een meanderend natuurlijk verloop in een diep ingesneden
vallei. De Poperingse Vaart is soms rechtgetrokken maar kent ook nog een
bochtig verloop. In de ondergrond bevindt zich veen afgedekt door klei
afkomstig van de getijdewerking in de Ijzergeul, en een aanzienlijk
pakket zandleem afkomstig van bodemafspoeling van de omliggende
landbouwgronden. Meer stroomopwaarts is het veenpakket veel kleiner of
afwezig door de verminderde of afwezige getijdewerking. Door hun lage
ligging zijn de aangrenzende gronden bij deze waterlopen zeer vochtig en
kunnen ze bijna enkel als grasland (voornamelijk hooiland in de meest
stroomafwaartse delen) gebruikt worden. Deze graslanden zijn door de
regelmatige overstromingen in de winter, door hun historisch permanent
graslandkarakter en door het hooilandbeheer floristisch zeer waardevol
en vormen voor talrijke (avi)fauna een geschikt biotoop. Langs de
linkeroever heeft de Ijzer een restant van een dijk die niet meer intact
en functioneel is. Langs deze dijk komen resten van bomenrijen voor die
de loop van de Ijzer accentueren en zichtbaar maken in het landschap. De
percelering en het grachtenpatroon van de graslanden rond Elzendamme is
ongeveer loodrecht op de Ijzer of Poperingse Vaart georiënteerd. In de
grachten staat rietvegetatie. Stroomopwaarts van Beveren zijn de
grachten minder uitgesproken omdat de vallei hier zeer smal wordt. Ook
langs de Poperingse Vaart stroomopwaarts van Vleteren ontbreken de
grachten. De valleiwanden van de waterlopen zijn vrij steil en worden af
en toe onderbroken ter hoogte van een zijbeek. Zij vormen eigenlijk de
overgang tussen polderintrusies langs de stormen en beken, met het
zandleemgebied. De valleiwanden langs de Ijzer zijn tussen Elzendamme en
Beveren zeer steil. In de valleien zelf ligt geen enkel gebouw door het
overstromingsgevaar. De hoeves liggen buiten de vallei, soms vlakbij de
rand, én zijn omgeven door akkerland op deze drogere gronden. De wegen
liggen iets verder van de rand en lopen parallel aan de vallei van de
Ijzer. De hoeves liggen meestal niet langs deze wegen. De toegangswegen
naar hoeves staan loodrecht op de hoofdwegen. De bebouwing en de wegen
langs de Poperingse Vaart liggen dicht op de rand van de vallei. De
weilandpercelen stroomopwaarts van Vleteren hebben soms nog gave
perceelsrandbegroeiing zoals in meersgebieden. Sommige nederzettingen,
zoals Beveren en Stavele, liggen aan de valleirand. Roesbrugge en
Elzendamme zijn beiden langs een brug ontstaan die de vallei van de
Ijzer visueel ruimtelijk begrensd door een brug en talud. Ter hoogte van
Roesbrugge ligt nog een gedeelte van de vroegere loop van de Ijzer, de
zgn. Dode Ijzer. West- en Oostvleteren zijn gegroeid vlakbij een brug
over de poperingse Vaart elk aan één zijde van de vallei. De wegen
binnen en buiten de ankerplaats lopen naar de bruggen over Ijzer en
Poperingse Vaart. De kerken van Westvleteren, Beveren,
Roesbrugge-Haringe en Stavele (in mindere mate) bevinden zich net boven
de valleirand en zijn zeer goed zichtbaar in de valleien en langs de
valleiranden door hun hoogte. Elzendamme zelf was dankzij haar gunstige
ligging bij de samenvloeiing van Ijzer en Poperingse Vaart tijdens de
middeleeuwen en later een bloeiend havenstadje. De weg tussen Ieper en
Veurne ging hier over de Ijzer wat een bijkomend handelsvoordeel met
zich meebracht. De meeste hoeves bestaan uit enkele losstaande gebouwen
met rondom soms (resten van) een gracht en aansluitend enkele
huisweiden. Algemeen zijn de aanwezige hoeves als bouwkundig erfgoed nog
vrij waardevol dankzij de lage verstoringsgraad door niuewbouw en
recente uitbreidingen. De Eversamhoeve is een restant van de vroegere
Eversamabdij die naast landbouwactiviteiten in de omstreken
waarschijnlijk ook handel bedreef. De oorspronkelijke gebouwen werden na
de Franse Revolutie allemaal afgebroken behalve de schuur en het hekken.
De omringende gracht is nog herkenbaar maar vormt geen geheel meer. Het
Tempeliershof is een middeleeuwse site met een opper- en neerhof
geweest. Momenteel rest nog een hoeve en de hofstede zelf met spits
hoektorentje. De hoeve bestaat uit losstaande gebouwen in een U-vorm. De
gracht rond de gebouwen is nog gedeeltelijk intact en wordt
geaccentueerd door een bomenrij. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De Ijzer kent een vrij natuurlijk bochtig verloop soms geaccentueerd
door een bomenrij met natuurlijke oeverprofielen. De grens van de vallei
en vooral de steilranden benadrukken de overgang van polder/vallei naar
zandleemgebied; de steilranden zijn resten van vroegere erosieve fases.
De vallei bepaalt in grote mate het landgebruik. In de vallei overheerst
graslandgebruik waarbij de vochtminnende flora zeer gevarieerd is met
enkele zeldzame soorten.

Historische waarde:
~~~~~~~~~~~~~~~~~~~


De dijk aan de linkeroever van de Ijzer vormt een relict van een
vroegere dijk. De Poperingse Vaart vormde een belangrijk transportkanaal
tijdens 12e eeuw tussen Poperinge en Elzendamme. Elzendamme lag
bovendien aan de brug over de Ijzer waarop de weg tussen Ieper en Veurne
liep. Langs deze Vaart lagen enkele handelsposten zoals Eversamabdij met
hoeve en het Tempeliershof. Typisch voor de nederzettingen aan de rand
van de vallei is de inplanting van de kerk aan de rand van de vallei.
Talrijke historische grote hoeves (soms met walgracht) zijn goed bewaard
en vormen belangrijk bouwkundig erfgoed.

Esthetische waarde:
~~~~~~~~~~~~~~~~~~~

De afwezigheid van bebouwing in de valleien
contrasteert sterk met de bebouwing op de hogere gronden. De steilranden
en de diep ingesneden (zij)valleien zorgen voor een visuele begrenzing
van dit open, onbebouwd graslandgebied. Het natuurlijk, bochtig verloop
van Ijzer is visueel goed geaccentueerd door de bomenrijen. De
Broucksmolen is een oude windmolen die op een kleine verhevenheid staat
vlakbij de Ijzervallei. De molen is nog in goeie staat en vormt
industrieel-archeologisch erfgoed.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Op regelmatige afstand liggen bruggen over de Ijzer en Poperingse
Vaart; deze bruggen structureren het wegenpatroon. Het landgebruik in
het algemeen wordt gestructureerd door de valleien met hun scherpe
begrenzing door steilranden.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * talud


langs valleiranden (steilrand) van Poperingse Vaart

**Macroreliëf:**

 * steilrand

valleiranden van Ijzer

**Hydrografische Elementen:**

 * rivier
 * beek
 * vallei
 * oude rivierarm


Ijzer en Poperingse Vaart, Dode Ijzer bij Roesbrugge-Haringe

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * hof


Tempeliershof

**Landbouwkundig erfgoed:**

 * hoeve
 * schuur


Eversamhoeve: enkel oorspronkelijke schuur rest

**Kerkelijk erfgoed:**

 * kerk
 * abdij


Eversamhoeve bij verdwenen abdij; kerken aan de rand van vallei
(Beveren, Stavele, Roesbrugge)

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * kanaal
 * dijk
 * brug


dijk op linkeroever Ijzer; Poperingse Vaart; brug te Roesbrugge en
bij Vleteren

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * knotbomenrij

langs Ijzer; knotbomenrijen langs perceelsranden stroomopwaarts
Poperingse Vaart

**Topografie:**


loodrecht op Ijzer of zijbeken

**Historisch stabiel landgebruik:**

 * permanent grasland
 * meersen


in valleien

OPMERKINGEN EN KNELPUNTEN
~~~~~~~~~~~~~~~~~~~~~~~~~

Bebouwing in de valleien zelf dient vermeden te worden aangezien de
stromen hun winterbeddding dan niet meer kunnen innemen bij hoge
waterstand en vanwege de hoge floristische en avifaunistische waarde van
deze natte historisch permanente graslanden. Het zeer vochtige karakter
van deze graslanden dient ook gevrijwaard te worden. Het zicht vanop de
valleiranden in de vallei dient gevrijwaard door het weren van
beplanting, bebouwing, … Recente uitbreidingen bij landbouwbedrijven en
nieuwe gebouwen bij de nederzettingen langs de valleien doen afbreuk aan
de belevingswaarde van het gebied door hun storend karakter. De
toenemende lintbebouwing tussen kernen dient verhinderd aangezien het
zicht van wegen op omgeving (vallei, valleirand en akkerlanden buiten
vallei) zeer waardevol is. Ter hoogte van Oost- en Westvleteren dient
vermeden te worden dat beide kernen aan elkaar groeien aangezien dit hun
apart ontstaan elk aan één oever van Poperingse Vaart zou ongedaan maken
en om de bebouwing in deze vallei te weren. Ook rond Elzendamme dient
men nieuwe gebouwen te mijden. De aanwezige bomenrijen langs Ijzer en
Poperingse Vaart dienen behouden te blijven en zelfs hersteld om deze
structurerende elementen te benadrukken in het landschap.
Schaalvergroting van de landbouwpercelen is niet aangewezen wegens de
authentieke percelering.
