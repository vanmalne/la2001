Galgebossen - Elverdinge en Vlamertinge
=======================================

Anker ID: A30035
----------------

**Landschap**






C.TEKSTUELE Omschrijving
------------------------

Deze ankerplaats ligt tussen Poperinge, Elverdinge (gem. Ieper) en
Vlamertinge (idem) met een noordleijke uitloepr langs de Grote
kemmelbeek. De weg tussen Elverdinge en Vlamertinge vormt de oostelijke
grens, de weg tussen Vlamertinge en Poperinge (tot vallei van
Robaartbeek) de zuidelijke, de weg tussen Poperinge en Elverdinge (vanaf
vallei Robaartbeek) de noordwestelijke. De samenvloeiing van Robaartbeek
en Poperingse Vaart behoort ook tot de ankerplaats. De ankerplaats ligt
op het interfluvium tussen het bekken van de Poperingse Vaart (en
Robaartsbeek) en het bekken van de Grote Kemmelbeek. In het gebied
liggen talrijke bronniveau’s van zijbeken van beide bekkens (Ganzen- en
Kortebeek). In het westen vormt de Robaartbeek en de samenloop met de
Poperingse Vaart de grens van de ankerplaats. De geologische ondergrond
bestaat uit klei van de formatie van Ieper bedekt door een Kwartaire
zandleemlaag. In de westelijke helft van het gebied rond de Galgebossen
(met uitzondering van de vallei van de Robaartbeek) is deze zandleemlaag
zeer dun tot lokaal afwezig. Door de weinig doorlatende kleiige
ondergrond heeft men hier stuwwater. In de oostelijke helft is deze
zandleemlaag veel dikker wat zorgt voor drogere bodems zonder
stuwwatertafel en bijgevolg betere landbouwgronden. Dit bodemkundig
verschil vertaalt zich landschappelijk in een ander landgebruik. De
Galgebossen zijn een restant van een groot en uitgestrekt
vroeg-middeleeuws bos tussen Watou en Beselare dat reeds op de
kabinetskaarten van graaf de Ferraris aanzienlijk geslonken was in
oppervlakte. Ze bestaan uit loofbomen met gedeeltelijk hakhout en
middelhout; het bos zelf wordt doorsneden door een geometrisch patroon
van onverharde wegen. In het bos liggen enkele poelen die voor
watervegetatie en fauna (amfibiën) waardevol zijn. De bosranden hebben
een rijke flora. Tijdens WOI werd dit bos niet gekapt, wat uitzonderlijk
is, maar tijdens WOII wel. In de oostelijke helft liggen voornamelijk
akkers zonder perceelsrandbegroeiing langs de onregelmatige
perceelsgrenzen. In de valleien begeleidt een lint van weilanden de
beken (Robaartbeek, Poperingse Vaart, Grote Kemmelbeek; en in mindere
mate de Korte Beek, Ganzenbeek). De Robaartbeek en de Grote Kemmelbeek
hebben een zeer natuurlijke meanderende loop die soms diep ingesneden
is. Beide beken worden gekenmerkt door het voorkomen van taluds en
steilranden langs hun valleigrenzen en uitgesproken beekbegeleidende
beplanting, welke het bochtig verloop visueel accentueren; langs de
kleinere beken komt verspreide hogere oeverbeplanting/begroeiing voor.
De Vleterbeek is stroomafwaarts van Poperinge rechtgetrokken en
uitgediept om als transportkanaal te kunnen dienen tussen Poperinge en
de Ijzer te Elzendamme. De Poperingse Vaart heeft een aaneengesloten
begeleidende opgaande bomenrij die de rechte loop benadrukt. Verspreid
in het landschap liggen enkele grote gave hoeves bestaande uit
losstaande gebouwen, soms een restant van een walgracht en omringd door
een bomenrij. Ze bevinden zich buiten de valleien. De Steentjesmolen in
het noordwesten van de ankerplaats is verplaatst naar Merkem ter
vervanging van de Beukelaremolen. Centraal in de ankerplaats ligt de
hospitaalhoeve met resten van de dubbele omwalling. De gebouwen
(boerenhuis, stal, schuur, opstal) staan los van elkaar in een U-vorm.
Tijdens de middeleeuwen fungeerden deze gebouwen als een
melaatsentehuis, tijdens WOI deed het tijdelijk dienst als veldhospitaal
voor Britse soldaten. Kasteel en park van Vlamertinge zijn goed bewaard
gebleven. Het kasteel is midden de 19e eeuw gebouwd in
neo-Vlaamse-renaissancestijl met een symmetrische uitwerking. Ten
zuidoosten van het kasteel ligt het neerhof met enkele losstaande
hoevegebouwen . Ten noordoosten van het kasteel ligt de voormalige
hovenierswoning die nu als boswachterswoning dienst doet. Achter dit
gebouw staat de orangerie. Net ten noorden van dit kasteeldomein ligt
kapel de OLV van Salette bij de oprit naar het kasteel. Het park bestaat
uit enkele open wei- en graslanden afgezoomd door bos. Het kasteel van
Elverdinge dateert uit de jaren 1920 en is een ecclectisch kasteel met
neorenaissancistische inslag. Tevoren heeft er in dit park altijd een
kasteel gestaan dat afbrandde tijdens WOI maar later in oorspronkelijke
stijl opnieuw opgetrokken werd. Elders in het domein resten nog een
ijskelder, een hovenierswoning, een Chinees paviljoentje en een ommuurde
moestuin. In het park ligt een vijver met onregelmatige afgeronde vorm.
De bomengroepen in het park hebben meestal een grillige bochtig verloop,
typisch voor de Engelse landschapsstijl. Verspreid in de weilanden bij
het kasteel staan opgaande bomen. Zowel het kasteel als de kerk bevinden
zich aan de rand van de vallei om het overstromingsrisico te beperken.
Ten oosten van de muur rond het kasteelpark staat de kerk van Elverdinge
die nog Romaanse funderingen van ijzerzandsteen heeft. Vlakbij staat een
zeer hoge molenromp als restant van een vroegere stellingmolen die
tijdens WOII dienst deed als observatiepost. Het gebied kent slechts
weinig wegen die veelal parallel aan de valleien lopen. Kapellen met
opgaande bomen erbij treft men geregeld aan langs wegen en aan
kruispunten. In deze ankerplaats liggen enkele militiare kerkhoven uit
WOI met vooral Engelse slachtoffers. Vanop deze hoogte heeft men een
goed zicht op het landschap ten noorden van Ieper en Poperinge.




B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De geologische ondergrond en de variërende dikte van de Kwartaire
mantel bepalen grotendeels het landgebruik op deze interfluviale kam
tussen de bekkens van de Poperingse Vaart en de Grote Kemmelbeek. De
geologische gesteldheid bepaalt ook het voorkomen van bronnen van enkele
zijbeken. Daarom heeft deze ankerplaats een waardevol en herkenbaar
geopatrimonium dat het landschap structureert. De Kemmelbeek en de
Robaartbeek hebben nog een zeer natuurlijke en sterk meanderende loop
die geaccentueerd wordt door hogere begroeiing. De valleiranden van
beken zijn soms nog goed zichtbaar aan steilranden en taluds. Dus de
hydrografische gaafheid kenmerkt en geeft deze ankerplaats een
meerwaarde.

Historische waarde:
~~~~~~~~~~~~~~~~~~~


In de vroege middeleeuwen maakten de Galgebossen deel uit van een
groot woud tussen Beselare en Watou. In de huidige boscomplexen zijn
resten van het boscomplex uit 18de eeuw aanwezig dat een veel grotere
oppervlakte had volgens de Kabinetskaart van graaf de Ferraris (1776).
De Poperingse Vaart in het verlengde van de Vleterbeek was het voormalig
transportkanaal tussen Poperinge en de Ijzer te Elzendamme. De militaire
kerkhoven voor Britse slachtoffers getuigen van de Britse aanwezigheid
tijdens WOI in de streek. Ook de hospitaalhoeve vormt een getuige van
het oorlogsverleden van de streek. Deze hoeve heeft echter in vroegere
periodes ook een verzorgingsfunctie gehad. Haar historische
verzorgingsfunctie, haar gaafheid en de restanten van de vroegere
omwalling bepalen de waarde van deze hoeve als bouwkundig erfgoed . Bij
andere hoeves treft men ook nog restanten van een walgracht aan. De
molenromp vlakbij Elverdinge vormt belangrijk industrieel-archeologisch
erfgoed van een stellingmolen ondanks de uitwendige wijzigingen. Het
kasteel met park en bijgebouwen, de kapel OLV van Salette, en de kerk
van Elverdinge vormen één geheel aan de Grote Kemmelbeek waarbij de
gebouwen op de karakteristieke plaats aan de rand van de vallei
voorkomen. Door de relatie met de omgeving vergroot de historische
waarde van deze gave gebouwen.

Esthetische waarde:
~~~~~~~~~~~~~~~~~~~

Aan de rand van het bos heeft men dankzij de hoge
ligging en de openheid van dit weinig bebouwd gebied een zicht naar het
open landschap rond Ieper. De verspreide bebouwing, de gave en weinig
verstoorde gebouwen en de lage versnijding door wegen geeft deze open
akkerlanden doorsneden met linten weiland in de beekvalleien een
natuurlijk en gaaf karakter. In de valleien benadrukken de begeleidende
bomen en struiken de grillige en natuurlijke loop van de beken.


Sociaal-culturele waarde:
~~~~~~~~~~~~~~~~~~~~~~~~~


De naam "Galgebossen" verwijst naar de
vroegere plaats van terechtstelling in de omgeving van Ieper. De
Hospitaalhoek met de Hospitaalhoeve heeft in de loop van de geschiedenis
steeds de verzorgende functie bestendigd.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Galgebossen vormen een oriënteringspunt door hun hoge ligging en
door hun grote massa in dit open landschap. De kerk van Elverdinge met
aanpalend kasteeldomein vormt in deze vallei een gesloten geheel dat
opvalt door de kerktoren en door het gesloten park rond het kasteel. Ook
de kerk van Vlamertinge is visueel opvallend.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * talud


langs randen beekvalleien

**Macroreliëf:**

interfluvium

**Hydrografische Elementen:**

 * beek
 * vallei


vallei Kemmelbeek; talrijke bronnen voor zijbeken Kemmelbeek en
Poperingse Vaart

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


bij kastelen

**Kastelen, landgoederen en aanhorigheden:**

 * kasteel
 * orangerie
 * hovenierswoning
 * landgoed
 * muur


**Landbouwkundig erfgoed:**

 * hoeve


Hospitaalhoeveen andere (soms restant walgracht)

**Militair erfgoed:**


begraafplaatsen WOI (vnl. Britse)

**Kerkelijk erfgoed:**

 * kerk
 * kapel


kerk van Elverdinge


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


bij kapellen

**Lijnvormige elementen:**

 * dreef

zuidelijke grens

**Kunstmatige waters:**

 * poel
 * vijver


bij kastelen; poelen in bossen

**Bos:**

 * loof
 * hakhout
 * middelhout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Tussen Elverdinge en Poperinge loopt parallel aan de weg een
bovengrondse hoogspanningsleiding die afbreuk doet aan de esthetische
waarde van dit open landschap. Omdat het zicht op industriële gebouwen
ten zuiden van de ankerplaats de esthetische waarde aantast, dienen deze
gebouwen gebufferd te worden. Vanuit de bestaande bewoningskernen
bedreigt de lintbebouwing het open karakter van dit landschap en het
zicht op het landschap van de weg. Nieuwe uitbreidingen bij bestaande
landbouwbedrijven verstoren het esthetisch karakter van de gave hoeves
en het landschap en dienen gebufferd te worden. Niet-grondgebonden
bedrijven passen niet binnen dit traditioneel landbouwgebied. Het
bosbestand mag uit historisch oogpunt uitgebreid worden evenals de
opgaande begroeiing langs de beken. De Beukelaremolen is verplaatst naar
een andere locatie.

