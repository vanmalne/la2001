Krekengebied Sint- Margriete- Sint-Jan-in-Eremo
===============================================

Anker ID: A40001
----------------

**Landschap**



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * markante terreinovergang

**Hydrografische Elementen:**

 * waterloop
 * kreek


Bentillekreek, Boerekreek, Blokkreek, Roeselarekreek, Molenkreek,
Vrouwkeshoekkreek, Haantjesgat

**Moerassige gronden:**

 * moeras
 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Bouwkundig erfgoed:**

 * herberg


Palinghuis

**Landbouwkundig erfgoed:**

 * hoeve
 * schuur
 * stal


Torenhof, Hoeve Engelendaal

**Kerkelijk erfgoed:**

 * kerk


Sint-Jan- in- Eremo en Sint- Margriete

**Klein historisch erfgoed:**

 * grenspaal


**Andere:**
gemeentehuis Sint- Margriete

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * kanaal
 * dijk
 * brug


Graaf Jansdijk, Oostpolderdijk, Sint Lievenpolderdijk,
Brandkreekdijk, Zonnebrug, Leopoldkanaal

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * perceelsrandbegroeiing

**Topografie:**

 * repelvormig
 * blokvormig
 * onregelmatig
 * historisch stabiel


**Bos:**

 * loof
 * struweel


**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~~

De recreatie op de Boerekreek vormt een dreiging voor de fauna en flora
van de Boerekreek. Het waterpeil in het poldergebied wordt door de
doorgedreven ontwatering, voornamelijk vanuit landbouwkundige en
economische overwegingen laag gehouden, ook dit heeft zijn impact op
fauna en flora. Ook de waterkwaliteit is niet gunstig in sommige kreken.
De oorzaken hiervan zijn inspoelingen van chemicaliën, huishoudelijk
afvalwater en rioolwater. Het land wordt tot aan de perceelrand bewerkt,
zo komt men gevaarlijk dicht in de buurt van de kreken. Hierdoor kalven
de oevers af. De camping en de watertoren van Sint-Jan-in-Eremo vallen
op in het landschap: visuele pollutie.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De kreken hebben een zeer typische vegetatie door het weinige water
(varenvegetatie op drijftillen) en de grote hoeveelheid zout. Doordat
bij het onstaat van de kreken het wegen- en grachtenpatroon gevolgd
werd, hebben de kreken een hoekig verloop.

Historische waarde:
~~~~~~~~~~~~~~~~~~~


De kreken zijn getuige van de verwoestingen door de stormvloeden in
de 14de en 15de eeuw. Het huidige patroon van de kreek is gaaf en
herkenbaar in vergelijking met de toestand op Ferraris, Vandermaelen en
MGI 1/20,000. In het patroon van de dijken zijn de doorbraakpunten vaak
nog te zien, als sporen van de vroegere overstromingen.

Esthetische waarde:
~~~~~~~~~~~~~~~~~~~

De loop van de grote open kreken en hun
vertakkingen wordt visueel versterkt door de aanwezigheid van
rietkragen, bomenrijen of graslanden. Resten van perceelsrandbegroeiing
ten zuiden van het Leopoldskanaal geven dit gebied plaatselijk een iets
meer gesloten karakter.


Sociaal-culturele waarde:
~~~~~~~~~~~~~~~~~~~~~~~~~


Op de Boerekreek vindt er heel wat
watergebonden recreatie plaats.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De kreken met de dijken zijn typeren voor de polders. De kreken
hebben een hoekig verloop, dit omdat het instromende water bij het
ontstaan van de kreken, de bestaande wegen en waterwegen volgde. De
dijken, met de vegetatie op het dijklichaam, begrenzen het zicht in de
polders. De watertoren van Sint-Jan-in-Eremo is dominant in het
landschap aanwezig.



C.TEKSTUELE Omschrijving
------------------------

Het krekengebied van Sint- Margriete en Sint-Jan-in-Eremo, in het
noorden van de provincie Oost-Vlaanderen, strekt zich uit tussen de
Graaf- Jansdijk en de woonkernen Bentille en Sint- Laureins in het
zuiden, Sint- Margriete in het noorden en de Nederlandse kern Sint-Kruis
in het westen. De kreken liggen tussen de dekzandrug van
Aardenburg-Sint-Kruis-Hondseinde in het noorden en de rug waarop de
Graaf Jansdijk gelegen is in het zuiden. Door zware overstromingen van
het einde van de 14e eeuw, werd het krekengebied eerst tot een
kustvlakte omgevormd en later, door antropogene beïnvloeding,
heringedijkt met vorming van polders. De complexe
overstromingsgeschiedenis heeft sporen in het landschap nagelaten. Zo
zijn er diverse krekenpatronen en dijkdoorbraken met wielen. Het ganse
krekengebied is een puzzel van geulen, grachten, kanaaltjes, bredere
bekkens, wielen, plassen en plasjes. De Roeselarekreek, Blokkreek,
Bentillekreek en Boerekreek zijn de belangrijkste open kreken, zij maken
deel uit van het waternetwerk in dit krekengebied. Via verschillende
watergangen ontwateren deze kreken in het Leopoldskanaal. Om het
ontstaan van de polders met zijn kreken te kunnen situeren moet men
terug in de tijd. Het hele gebied behoort tot de Vlaamse Vallei, een
paleovallei, die 25 000 jaar geleden nagenoeg volledig met puin, dat
door verwilderde rivierstelsels werd aangevoerd, opgevuld werd. Toen op
dat moment de fluviatiele activiteit daalde steeg de eolische
activiteit. Hierdoor ontstonden de dekzanden, die hoofdzakelijk van
lokale oorsprong waren. Ze ontstonden door eolische herwerking van de
fluviatiele afzettingen uit het Onder- en het Boven-Pleni-Weichseliaan
(65 000 tot 13 000 BP). De dekzanden worden in de Vlaamse Vallei in
parallelle ruggetjes afgezet. Het Tertiaire substraat ligt onder een
meer dan twintig meter dik pakket van jong-Kwartaire sedimenten
bedolven. De huidige poldergrens komt overeen met de meest landinwaarts
gelegen kustlijn. Deze liep dikwijls tot aan een dekzandrug, die een
natuurlijke barrière tegen mariene overstromingen vormde. Deze
zandruggen konden op verschillende plaatsen doorgeslagen worden met het
ontstaan van donken tot gevolg. Het jonge polderlandschap, op mariene
kleien en zanden, is tijdens de voorbije eeuwen uit de zee geboren. In
het zuiden wordt het door een ketting van dijken van een veel ouder
landschap op dekzanden, het Meetjesland, afgesloten. Het huidige
krekengebied was voor de overstromingen, die vanaf de 12e eeuw het
gebied troffen, een dekzandgebied dat reeds ontgonnen was en van een
grachten- en wegenstelsel voorzien, net als het Meetjesland. Ten noorden
van de dekzandrug Bentille-Boekhoute, waarop begin de 15de eeuw de
Graaf- Jansdijk was aangelegd, loopt dit 12de- eeuwse landschap onder
het polderdek verder. Naarmate men noordelijker gaat daalt de
hoogteligging en stijgt de grondwaterspiegel relatief, tot boven het
maaiveld. Hierdoor komen er steeds meer moerassen voor en kon een
veenpakket tot ontwikkeling komen. Waar het veendek het dikste is, is
ook het bovenliggende mariene kleipakket dik waardoor deze veenlagen nu
niet meer in het landschap te herkennen zijn. Het is pas vanaf de 12e
eeuw dat dit gebied in de greep van zware zeeoverstromingen komt. Voor
het ontstaan van de huidige benedenloop van de Westerschelde in 836
konden de noordwesterstormen immers niet zover landinwaarts dringen. Het
gebied, dat niet door duinengordels beschermd is, kende de ene na de
andere catastrofale overstroming, waarbij telkens nieuwe lagen marien
zand en klei op de dekzanden worden afgezet. De mariene oorsprong van de
kreken is nog duidelijk herkenbaar door het voorkomen van zoutminnende
planten. Grote kloosterorden kwamen zich vanaf de 12e eeuw in het gebied
vestigen om het in beheer te nemen. Monniken en broeders werden
financiers en uitvoerders van grote werken die zouden leiden tot de
ontginning van een rijke en vruchtbare streek. Toen er op het einde van
de 12e eeuw in de steden een grotere behoefte aan brandstof ontstond
werden de moeren economisch bijzonder interessant. De
grootgrondbezitters organiseerden grootscheepse ontginningen van de
veenlagen. Er ontstonden nieuwe nederzettingen voor turfstekers en
daarnaast werd ook aan zoutwinning gedaan. Na de overstromingen van de
14e eeuw, o.a. te wijten aan de slechte toestand van de dijken die
wegens voortdurend politiek gekrakeel verwaarloosd werden, werd het
turfsteken een gevaarlijke zaak. Toch gaan het turfsteken nog enkele
eeuwen op een kleinere schaal door. Na de overstroming van 1404, de
Sint- Elisabethsvloed, werden de bestaande dijken versterkt. Pas in 1530
bouwt men de eerste zeeweringen en binnendijken en wordt de herovering
van het verdronken land ingezet. Hierbij dient vooral de Graaf Jansdijk
vermeld te worden, deze liep van Grevelingen, langs de kust tot in
Antwerpen. Hij ontstond omstreeks 1400 uit de vereniging van
verschillende kleinere dijkwerken, dit wordt aan Jan zonder Vrees
toegeschreven. Tot in de 17e eeuw bleef hij de zeedijk of 'landsdijk'
zoals men hem noemde. Tijdens de 15e eeuw verschenen andere ontginners
ten tonele. Welgestelde patriciërs uit grote steden als Gent en Brugge
bevorderden het aanleggen van dijken. De kloosters hadden inmiddels een
deel van hun macht prijsgegeven. Stukken vruchtbare grond werden op de
Schelde veroverd en de polders werden gestadig uitgebreid. Tijdens de
inundaties van 1583 en 1584, om strategische redenen uitgevoerd, kwam
een deel van de streek weer onder water te staan en ontstonden brede en
diepe geulen van waaruit het land opnieuw werd overslibd. Vanaf 1649
komen opnieuw verschillende polders onder water te staan. Sinds 1672
wordt het gebied volledig bedijkt en worden er nog meer polders aan de
streek toegevoegd. Tijdens de Oostenrijkse periode en de Franse
bezetting werden polders om strategische redenen onder water gezet. Bij
de onafhankelijkheid ging dat opnieuw gepaard met overstromingen uit
militaire overwegingen. Tijdens de jongste twee eeuwen werden nog enkele
polders op de zee gewonnen, dit op een rationele en grootschalige wijze.
Gedurende beide wereldoorlogen werden weerom omwille van strategische
redenen heel wat polders onder water gezet. Na de 2e Wereldoorlog komt
de schaalvergroting van de landbouw opzetten; oude patronen verdwijnen,
oude dijken worden afgegraven om plaats te maken voor grote percelen. De
kreken verlopen opvallend rechtlijnig en vertonen ortogonale
richtingsveranderingen. Dit verschijnsel doet zich niet alleen voor bij
brede kreken, maar ook bij smalle, verlandde kreekarmen. Dit verloop is
onnatuurlijk en suggereert een antropogene invloed. Er kan dus besloten
worden dat het overstromingswater een bestaand tracé van wegen en
grachten gevolgd heeft. De watergangen werden door het instromende water
geërodeerd en verbreed, waardoor de wegen die naast die watergangen
liepen uiteindelijk verdwenen. Dit verklaart het hoekige verloop van de
kreken in dit gebied. De vorm van de open en verlande kreken hebben een
herkenbare structuur die door de toenmalige ruimtelijke indeling bepaald
werd; dit in scherp contrast tot de kreken in de kustpolders. De
omliggende polders liggen bijna volledig onder akkerland, uitzondering
hierop is het weiland aan de kreken verbonden. Langs beide zijden van
het Leopoldkanaal bestaat de percelering uit verbanden van
gelijkgerichte stroken zoals in het Meetjesland. De rest van het gebied
vertoont een mengeling regelmatige en onregelmatige blokken en stroken.
Zowel grote als kleine percelen komen er voor maar de perceelsgrootte
wijst hier duidelijk op een schaalvergroting die zich doorzet ten
noorden van het krekengebied in de zeekleilandschappen. De loop van de
grote open kreken en hun vertakkingen wordt visueel versterkt door de
aanwezigheid van rietkragen, bomenrijen of graslanden. Resten van
perceelsrandbegroeiing ten zuiden van het Leopoldskanaal geven dit
gebied plaatselijk een iets meer gesloten karakter. Het kerkje van
Sint-Jan-In-Eremo, de Sint- Jankerk, is een beschermd monument. Het
eenvoudige kerkje van 1683 is gaaf bewaard. Het is landschappelijk
ingekleed en omringd met linden en rode beuken.
