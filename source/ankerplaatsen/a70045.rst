Mergelgrotten van Val-Meer en Zichen-Zussen-Bolder
==================================================

Anker ID: A70045
----------------

**Landschap**



C.TEKSTUELE Omschrijving
------------------------

Van oudsher zijn de Haspengouwse dorpen landbouwnederzettingen met een
concentratie van woningen en boerderijen rondom een kerk. Oorspronkelijk
twee gescheiden dorpen groeiden Val en Meer echter aaneen tot één
straatdorp Val-Meer. Ook Zichen-Zussen-Bolder bestaat uit drie
aanvankelijke hoopdorpen. Terwijl Zichen en Zussen van oudsher nauw
verbonden zijn, groeiden zij met Bolder uit tot één urbanistisch geheel.
Op hellingen waar de leemmantel door erosie is weggespoeld, dagzomen
hier krijtlagen van het Maastrichtiaan, vaak ontsloten door ondergrondse
groeves. Zij zijn rijk aan fossielen (paleontologisch belang). De
krijtformaties in de ondergrond, afgewisseld door vuursteenbanken,
verklaren de karstverschijnselen zoals dolinen, orgelpijpen e.a. In elke
dorpskom bevinden zich vierkanthoeven, waarvan de gevels - zoals ook van
vele andere gebouwen - geheel of gedeeltelijk in streekeigen
mergelzandsteen zijn opgetrokken. Gecombineerd met sfeervolle
binnenkoertjes levert dat fraaie straatbeelden op. Zij benadrukken het
landelijke en streekeigen karakter van het dorpsbeeld, traditioneel
bepaald door landbouw en mergelwinning. Opmerkelijk zijn o.a. de
Burrefetwinning en de hoeves Coengrachts en Liesens maar ook het
kasteeltje Sint-Pieter en de verschillende parochiekerken. Achter de
boerderijen liggen de weilanden, vaak ingenomen door boomgaarden.
Daarrond ontplooit zich een glooiend openfield-landschap, gekenmerkt
door akkerbouw. Vanop de hoogten van het leemplateau reiken wijdse
gezichten over de dorpen en hun omgeving. Bij de recente
ruilverkavelingen moesten kleine landschapselementen het ontgelden zodat
holle wegen, graften, houtkanten en perceelsgrenzen veelal gewijzigd of
verdwenen zijn. De bebouwing in het open akkergebied beperkt zich
voorlopig tot enkele agro-industriële bedrijven. De mergelgroeven
situeren zich voornamelijk in Val, Zichen en Zussen. Enkele bekende zijn
o.a. de Lacroixberg, Roosburg, Koegat, Pitjesberg, In de Coolen. Reeds
in de Gallo-Romeinse tijd, zij het in beperkte mate, werd
mergelzandsteen gebruikt voor de bouw van villa's langs de heerbanen van
oostelijk Haspengouw. Vooral vanaf de 14de eeuw werd de mergel
systematisch gewonnen voor de bouw van kerken, burchten, woningen en
hoeves. Later werd hij nog in bakstenen gebouwen verwerkt in horizontale
speklagen, hoekkettingen en lijstwerk. De groeves werden handmatig
ontgonnen door zogenaamde blokbrekers. Vaak ontstond een netwerk van
ondergrondse galerijen met een oppervlakte van tientallen ha. Zij
bevatten tal van verwijzingen (zoals inscripties, graafkervingen,
schilderingen e.a.) naar hun gebruik, ouderdom of uitbatingstechniek.
Verschillende ontginningsmethoden hebben een verscheidenheid in
ondergronds landschap geboetseerd. Een gangenstelsel was veelal
bereikbaar vanuit één of meer hoofdingangen, maar vaak ook langs
kleinere privé-ingangen in het dorp, groaten genoemd, die toegang gaven
tot de groeven (of kuilen), waarin de bouwstenen waren gewonnen om de
bovenliggende hoeven op te trekken. De mergelzandsteen is echter
gevoelig voor verwering en brokkelt dan snel af, zodat het gebruik ervan
vanaf het midden van de vorige eeuw verminderde. Als nevenprodukt werd
mergel ook gebruikt als meststof, het zogenaamde mergelen van
landbouwgrond. Door hun temperatuur en vochtigheid waren de
mergelgrotten erg geschikt voor de teelt van kampernoelies. In de 1ste
helft van de 20ste eeuw nam die bedrijvigheid hier een hoge vlucht. In
1958 nam de streek ruim 95% van de Belgische, industriële
kampernoelieteelt voor zijn rekening. Op 23 december van dat jaar
gebeurde de tragische instorting van de kwekerij in de Roosburg te
Zichen, waarbij 18 arbeiders het leven lieten. Bovengronds gaapte een
vijf meter diepe krater over een oppervlakte van ruim 3 ha. In 1961 werd
er een mergelzandstenen gedenkteken met kruis opgericht. Geleidelijk
werd later overgeschakeld op de teelt van kampernoelies in bovengrondse
loodsen. Omwille van veiligheidsredenen zijn de oude mergelgrotten niet
vrij toegankelijk. Toch bieden zij mogelijkheden op educatief-recreatief
vlak. De bezoeker krijgt zelfs enkel vanaf één van de ingangen een beeld
van het monumentale, het unieke microklimaat en het historische karakter
van de groeven. Naast hun hoge erfgoedwaarde verwierven de groeven
recent ook een functie in de non-profitsector als vleermuizenreservaat.
De wanden en plafonds van de grotten bieden door hun onregelmatige
vormen en het microklimaat immers overwinteringsplaatsen (hibernacula)
voor vleermuizen. Uitbreiding van de cementindustrie, die nu actief is
in het Luikse gedeelte van het mergelgebied, blijft een bedreiging
vormen voor zowel het bovengrondse landschap als de ondergrondse
groeves. Plaatselijk komen ook verschillende vormen van
groevenvandalisme voor (achterlaten van afval, overschilderen of
inkerven van oude inscripties, vuur stoken) of wordt (huishoudelijk)
afvalwater in de grotten geloosd. Vooral te Zichen-Zussen-Bolder zijn
delen van de dorpskom door de mergelgroeven ondermijnd. In de tachtiger
jaren karteerde de Dienst van het Mijnwezen de ondergrondse galerijen om
holten in bedreigde straten en woonzones op te vullen of te verstevigen.
Bij het uitvoeren van de ruilverkaveling werd ten oosten van Zussen een
woonuitbreidingszone gereserveerd, die niet is ondergraven.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Op de hellingen dagzomen de krijtlagen van het Maastrichtiaan, vaak
ontsloten door ondergrondse groeves. Zij zijn rijk aan fossielen
(paleontologisch belang). De krijtformaties met vuursteenbanken in de
ondergrond verklaren het specifieke krijtreliëf met dolinen, orgelpijpen
e.a. De wanden en plafonds van de mergelgrotten bieden door hun
onregelmatige vormen en microklimaat overwinteringsplaatsen
(hibernacula) voor vleermuizen.

Historische waarde:
~~~~~~~~~~~~~~~~~~~


De omgeving heeft een rijke en vroege vestigingsgeschiedenis zoals
uit verschillende restanten en vondsten mag blijken. Traditioneel werd
de economie er bepaald door landbouw en mergelwinning. In de dorpen
werden de meeste oude hoeves, woningen en andere gebouwen opgetrokken
met de plaatselijk ontgonnen mergelzandsteen. De exploitatie van de
groeven gaat terug tot de Gallo-Romeinse periode maar kende vooral vanaf
de 14de eeuw een systematische uitbreiding, zodat een netwerk van
ondergrondse galerijen met een oppervlakte van tientallen ha ontstond.
Zij bevatten tal van verwijzingen (zoals inscripties, graafkervingen,
schilderingen e.a.) naar hun gebruik, ouderdom of uitbatingstechniek.

Esthetische waarde:
~~~~~~~~~~~~~~~~~~~

In de dorpskernen staan nog tientallen gevels in
mergelblokken die ter plaatse gewonnen werden. Gecombineerd met
sfeervolle binnenkoertjes levert dat fraaie straatbeelden op, die het
landelijke en streekeigen karakter benadrukken. Vanop de hoogten van het
leemplateau reiken wijdse zichten over de omgeving. De mergelgrotten
zijn niet vrij toegankelijk, maar toch krijgt de bezoeker zelfs enkel
vanaf één van de ingangen een beeld van het monumentale, het
microklimaat en het historische karakter van de groeven.


Sociaal-culturele waarde:
~~~~~~~~~~~~~~~~~~~~~~~~~


Tot enkele decennia geleden genoot de
streek grote bekendheid omwille van zijn kampernoeliekwekerijen in de
voormalige mergelgrotten. In 1958 echter gebeurde de tragische
instorting van de Roosburg te Zichen, waarbij 18 arbeiders het leven
lieten. Die gebeurtenis, door een gedenkteken met kruis herdacht, staat
in het dorpsgeheugen gegrift. Hoewel de oude mergelgrotten omwille van
veiligheidsredenen thans niet vrij toegankelijk zijn, bieden zij toch
mogelijkheden op educatief-recreatief vlak.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het krijtgesteente in de ondergrond met zijn talrijke groeven zijn
bepalend voor de organisatie van het landschap. Vooral te
Zichen-Zussen-Bolder zijn delen van de dorpskom door de mergelgroeven
ondermijnd. Bij het uitvoeren van de ruilverkaveling werd ten oosten van
Zussen een woonuitbreidingszone gereserveerd, die niet is ondergraven.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * holle weg

**Geologie:**

 * ontsluitingen
 * karsten


mergelgroeven w.o. Lacroixberg, Roosburgh, Koegat, Pitjesberg, In de
Coolen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


o.a. kasteeltje Sint-Pieter

**Nederzettingspatronen:**

 * nederzettingspatroon

aaneengroeien van oorspronkelijke hoopdorpen

**Bouwkundig erfgoed:**

 * (heren)woning
 * huis


o.a. kasteeltje Sint-Pieter

**Landbouwkundig erfgoed:**

 * hoeve
 * schuur
 * stal
 * wagenhuis


o.a. Burrefetwinning (met duiventil), Coenegrachts (met duifhuis),
Liesens

**Kerkelijk erfgoed:**

 * kerk
 * kapel
 * pastorie


o.a. Sint-Stefanuskerk, Sint-Pieterskerk, Sint-Genovevakerk,
Banneux-kapel

**Klein historisch erfgoed:**

 * kruis
 * gedenkteken


o.a. gietijzeren kruis, monument van de Roosburg

 **Archeologische elementen:**
vondsten van bandceramische culturen, uit de Gallo-Romeinse tijd
evenals in de groeven

 **Andere:**
oud gemeentehuis


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Topografie:**

 * onregelmatig
 * historisch stabiel


in het algemeen onregelmatig, op enkele gedeelten historisch stabiel

**Historisch stabiel landgebruik:**

 * permanent grasland


traditioneel open akkerbouwgebied op de hoger gelegen delen,
permanent grasland rond de dorpskommen

**Typische landbouwteelten:**

 * hoogstam


**Bos:**

 * loof
 * hooghout
 * struweel


enkele, kleine hellingbosjes

OPMERKINGEN EN KNELPUNTEN
~~~~~~~~~~~~~~~~~~~~~~~~~

De recente bebouwing levert geen bijdrage tot de landschapswaarden. De
bebouwing in het open akkergebied beperkt zich voorlopig tot enkele
agro-industriële bedrijven. Door ruilverkavelingen zijn kleine
landschapselementen (holle wegen, graften, houtkanten en
perceelsgrenzen) veelal verdwenen. Uitbreiding van de cementindustrie,
die nu actief is in het Luikse gedeelte van het mergelgebied, blijft een
bedreiging vormen voor landschap en mergelgrotten. Plaatselijk komen
verschillende vormen van groevenvandalisme voor (achterlaten van afval,
overschilderen of inkerven van oude inscripties, vuur stoken) of wordt
(huishoudelijk) afvalwater in de grotten geloosd.
