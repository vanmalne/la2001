Samenvloeiingsgebied van Dijle en Demer
=======================================

Anker ID: A20013
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

-microreliëf

 
**Macroreliëf:**

-macroreliëf
-rivierduin

**Hydrografische\_Elementen:**

-waterloop
-rivier
-beek
-vallei
-meander
-oude rivierarm

 
**Moerassige gronden:**

-moeras
-veen

 

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

-tuin
-hof

 
**Nederzettingspatronen:**

-nederzettingspatroon

**Kastelen, landgoederen en aanhorigheden:**

-kasteel
-kasteelgracht

 
**Landbouwkundig erfgoed:**

-hoeve
-schuur
-stal
-wagenhuis

 
**Molens:**

-watermolen

 
**Militair erfgoed:**

-verdedingingslinie

 
anti-tankgracht

 **Archeologische elementen:**
Funderingen kasteel van Roost

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

-weg
-pad

 
**Waterbouwkundige\_infrastructuur:**

-dijk
-brug
-grachtenstelsel

 
Oude Hansbrug

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

-bomengroep
-solitaire boom

 
**Lijnvormige elementen:**

-dreef
-bomenrij
-knotbomenrij
-perceelsrandbegroeiing

**Kunstmatige waters:**

-poel
-vijver

 
**Historisch stabiel landgebruik:**

-permanent grasland
-meersen

 
**Bos:**

-loof
-broek

 
**Bijzondere waterhuishouding:**

-ontwatering

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

Verspreide bebouwing vooral tussen Haacht en Werchter, tussen Wakkerzeel
en Rotselaar en tussen Betekom en Gelrode.

--------------

B.landschapswaarden
-------------------

 Wetenschappelijke waarde:
In de Dijlebeemden liggen, naast talrijke sporen van afgesneden vrije
meanders, een aantal fossiele meanders van de Dijle die dateren uit het
Laatglaciaal. De oeverwallen langsheen de huidige Dijle zijn nadien
gevormd. Het landschap bestaat voor een groot deel uit eerder
voedselarme graas- en hooiweiden. De Demervallei is de meest oostelijke
uitloper van de 'Vlaamse Vallei' en vormt de spil van een
beemdenlandschap met talrijke afgesneden meanders en één fossiele
meander (Vorsdonk), met een grote rijkdom aan (vooral watergebonden)
biotopen. DE biologische diversiteit bereikt haar hoogtepunt in het
gebioed Vorsdonk-Turfputten.
Historische waarde:
Het landschap is een leesboek in prehistorie en geschiedenis: de
(pre-)historische lopen van Dijle en Demer kunnen worden gereconstrueerd
aan de hand van de talrijke meandercoupures, de gemeentegrenzen en de
topografie. Er komen verschillende historische ensembles en sites voor
met regionale uitstraling (Rivieren te Gelrode, Molen van Rotselaar,
Antitankgracht van Haacht…). Het landschap bezit nog alle ingrediënten
van het oorspronkelijke oude rivierenlandschap met o.a. dijken,
verlandde verlaten meanders, waterrijke hooi- en graasweiden,
broekbosjes, naaldhoutaanplantingen, houtkanten.
Esthetische waarde: De esthetische waarde houdt verband met de
gevarieerde begroeiing, de sterk versneden bosranden, de talrijke
bomenrijen, houtkanten en hagen op de kavelgrenzen, de bloemrijke
graslanden en laagveenvegetaties en een aantal monumentale gebouwen.
Sociaal-culturele waarde :
Ruimtelijk-structurerende waarde:
 

--------------

C.TEKSTUELE Omschrijving
------------------------

 Dit gebied strekt zich in het noorden uit van Haacht tot Betekom bij
Aarschot en in het zuiden tot Wijgmaal bij Leuven. De Dijlebeemden
bevatten nog sporen van meerdere paleomeanders. Langs de benedenlopen
van Dijle, Demer en Laak (een oude Demerbedding) en langs de Leibeek
tussen Wijgmaal en Hever (een oude Dijle bedding) komen op regelmatige
afstanden bochtige stroken vochtig of venig alluvium voor, die kunnen
beschouwd worden als relicten van grote, ingesneden meanders. Zij zijn
qua afmetingen en straal duidelijk te onderscheiden, van de talrijke
hoefijzervormige vrije meanders die in een vrij recent verleden van
Demer en Dijle werden afgesneden. De oeverwallen langs de Dijle zijn van
latere datum. Het landschap bestaat grotendeels uit voedselarme graas-
en hooiweiden. Wijgmaalbroek was reeds op het einde van de 18de eeuw
bebost, heden domineren populierenaanplantingen. De meander van Haacht,
de Broekelei en de zogenaamde Putten van Fonteyn hebben een centrale
zandige verhevenheid, donk genoemd. Het beschermde landschap Blaasberg
is eveneens een paleomeander waarbij echter geen uitgesproken donk
merkbaar is. De floristische diversiteit van het gebied is groot, ze
weerspiegelt de grenssitutatie tussen het Kempisch en het Brabants
district. Het gebied wordt gekenmerkt door een gevarieerde begroeiing,
de sterk versneden zuidelijke bosrand, het voorkomen van bloemenrijke
graslanden tussen de beboste percelen en het contrast met de open
landbouwgronden langs de Dijle. Het verval van deDijle was voldoende om
talrijke watermolens op deze rivier te bouwen. Een goed voorbeeld
hiervan is de beschermde Molen Van Doren, waarvan de uitrusting nog
bewaard gebleven is, de omgeving ervan werd als dorpsgezicht beschermd.
Ten westen van Werchter ligt de Craeneveldhoeve, een ruime omgrachte
hoeve van het gesloten type, geïsoleerd ingeplant temidden de akkers. De
gebouwen, beschermd als monument, dateren uit de 16de en 17de eeuw met
wijzigingen uit de 19de eeuw. De omgeving van de hoeve is als landschap
beschermd. Het kasteel van Roost zelf is verdwenen, maar de omgeving
heeft sinds het einde van de 18de eeuw weinig veranderingen ondergaan.
Enkel een deel van de omwalling is nog aanwezig: de beschermd site omvat
de funderingen van een typologisch vrij uitzonderlijk kasteel waarvan de
slotgracht gedeeltelijk bewaard bleef. Een anti-tankgracht werd tijdens
de Tweede Wereldoorlog door het gebied aangelegd: deze gracht heeft een
randbegroeiing die samen met de resterende perceelsrandbegroeiing een
halfopen landschap vormt. In de loop van een halve eeuw is in en rond de
gracht een interessante, soortenrijke vegetatie tot ontwikkeling
gekomen, met belangrijke moeras- en verlandingsgemeenschappen. De
ijzeren geklinknagelde balansbrug over de Dijle, de "Oude Hansbrug",
opgericht in de periode 1890-95, is als monument beschermd omwille van
haar historische en industrieel-archeologische waarde. Tussen Aarschot
en Werchter stroomt de Demer door een ondiepe, bijna rechtlijnige
depressie, naar het zuiden door Diestiaanheuvels begrensd. Vooral tussen
Blaasbroek en Werchter vertoont de vallei talrijke vrije meanders. Ter
hoogte van Blaasbroek splitst de alluviale vlakte zich in twee ongeveer
evenwaardige armen: door de zuidelijke arm stroomt de Demer, door de
noordelijke de Laak. De gehele alluviale vlakte van Demer en Dijle kan
beschouwd worden als een oostelijke uitloper van de zogenaamde Vlaamse
Vallei. Relicten van grote ingesneden meanders zijn herkenbaar te
Vorsdonk en Zallaken. De meeste alluviale kleigronden langs Demer en
Laak worden als matig gleyig bestempeld, herkenbaar aan bruinachtige
roestvlekken omwille van de aanwezigheid van gereduceerde ijzerionen. Ze
zijn geschikt voor veeleisende gewassen en weiden, hoewel ze in winter
en lente soms wateroverlast te verduren krijgen. De waterrijke, kleiige
komgronden liggen bijna uitsluitend aan de zuidrand van de Demervallei:
drainage kon ze bruikbaar maken als weiland. Deze bodems nemen grote
oppervlakten in ten westen van de Wingemonding, evenals in Vorsdonk en
aan de voet van de Heikantberg, waar ook nog veenbodems of zeer sterk
gelyige gronden op klei met veensubstraat op geringe diepte voorkomen.
Op vele komgronden werden Canadapopulieren aangeplant. Het hoger gelegen
interfluvium Werchter-Hoogland tussen Demer en Laak, evenals de
verhevenheid van Hellicht tussen Demer en Dijle, bestaan voor het
grootste deel uit droge of matig droge zandige plaggenbodems met
sporadisch nattere enclaves. Deze bodems worden - voor zover zij niet
door bebouwing ingenomen worden - voornamelijk gebruikt voor teelten die
tegen sterk schommelende waterstanden bestand zijn. Vorsdonkbroek vormt
een halfcirkelvormige uitstulping van de Demervallei. Ongeveer 1/4 van
het gebeid bestaat uit moerassig laagveen, de helft wordt ingenomen door
hydromorfe alluviale kleigronden en nog 1/4 door zandige donken. Op de
grootste van deze donken bevinden zich twee kastelen: het kasteel van
Rivieren, oorspronkelijk een middeleeuwse vesting, en het 19de-eeuwse
kasteel van Nieuwland. Een landschappelijke 19de eeuwse parkaanleg
kenmerkt de onmiddellijke omgeving van beide kastelen. Vanaf de 17de en
vooral in de 18de eeuw werden rechttrekkingen van de Demer.doorgevoerd
omwille van het feit dat de afzettingen vooral optreden in de
binnenbocht van de meanderkronkels. De Demer was toen nog een voor
platbodems bevaarbare waterloop. Tussen 1778 en 1850 gebeurden nog zeer
radicale ingrepen, zodat de gegevens op de kaarten van Vandermaelen
nagenoeg met de huidige situatie overeenkomen. In de periode 1976-1980
gebeurden nog een aantal belangrijke bochtafsnijdingen ter hoogte van de
Heikantberg en het kasteel van Nieuwland, gepaard met een algemene
ophoging en versterking van de Demerdijken tussen Aarschot en Werchter.
Op het einde van de 16de eeuw was het valleilandschap tussen Werchter en
Aarschot zeer open. De verspreide houtkanten en bomengroepen zijn te
weinig talrijk om van een "coulissenlandschap" te spreken. Uit
kaartmateriaal kan worden afgeleid dat dit open landschap tot ver in de
eerste helft van de 20ste eeuw bewaard bleef. In de eerste helft van de
19de eeuw werd ten oosten van Vorsdonkbos blijkbaar op grote schaal turf
ontgonnen. Een aantal van deze verlande turfputten zijn nog zichtbaar op
het terrein. In de loop van de 19de eeuw werden een aantal in de vallei
gelegen oude kastelen of herenhoeven omgebouwd tot moderne
kasteelvilla's omgeven door een laat landschappelijk park of een
parkachtig bos. In 1877 werd het feodale slot van Revieren vervangen
door het huidige gebouw. Een kronkelig drevenpatroon betrok ook het
Vorsdonkbos in de parkaanleg. De Regahoeve onderging een gelijkaardige
transformatie met bijhorend landschapspark. Het Bruggenhof te Betekom
behield zijn oorspronkelijke aanleg met een rechthoekige walgracht tot
het op het einde van de 19de eeuw afgebroken werd. In de eerste helft
van de 19de eeuw verschenen ook twee nieuwe landgoederen: het
kasteeldomein "Het Elzen" bij Aarschot en halverwege tussen Vorsdonk en
Aarschot het kasteel van Nieuwland. Rond 1900 werd ook de dwars door de
vallei de verbindingsweg Betekom-Gelrode aangelegd. Vanaf 1960 begint in
de vallei van Demer en Laak de aanleg van een groot industriegebied ten
westen van Aarschot, nadien komt hierbij nog de Westelijke
omleidingsweg. Enkel het landgoed "Het Elzen" overleefde deze ingrepen,
maar het werd zelf grondig verbouwd. In de Demervallei tussen Aarschot
en Werchter vinden we een zeer rijke flora, in de periode 1975-1984
werden er 455 soorten vaatplanten genoteerd, waarvan 3/4 alleen in het
gebied Vorsdonkbroek-Turfputten aangetroffen werden. Ook in andere delen
van de vallei werd een grote soortendiversiteit vastgesteld.. De meest
soortenrijke gedeelten stroomafwaarts van Vorsdonk zijn deze waarin
belangrijke concentraties van afgesneden meanders voorkomen, namelijk
tussen Blaasbroek en de Wingemonding. In het Vorsdonkbroek zijn nog
bomkraters merkbaar als gevolg van de bombardementen uit de Tweede
Wereldoorlog.
