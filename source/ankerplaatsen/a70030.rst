Vallei van de Cicindria met kasteeldorp Kerkom
==============================================

Anker ID: A70030
----------------

**Landschap**



C.TEKSTUELE Omschrijving
------------------------

Ten zuiden van Sint-Truiden ligt de Cicindria(beek) ingesneden in het
Haspengouws leemplateau met zijn open-field landschap van vruchtbare
akkers. De asymmetrische valleihellingen zijn doorsneden door holle
wegen. De oorspronkelijke kerndorpen en traditioneel gesloten hoeven,
omgeven door weiden en boomgaarden, liggen voornamelijk in de
beekvallei. Recente bebouwing situeert zich grotendeels langs de
verbindingswegen, zoals hier de Naamsesteenweg. Ten oosten wordt het
beoogde landschap begrensd door het militair domein van Brustem, zodat
het in feite geïsoleerd ligt tussen beide landschapsstorende elementen.
Kerkom is een landbouwdorp met gave kern ten oosten van de
Naamsesteenweg. De vierkanthoeven zijn gegroepeerd rondom de centraal,
op een heuvel gelegen kerksite met ommuurd kerkhof en oude grafkruisen,
ten zuiden van het kasteel. De Sint-Martinuskerk brandde in 1975
grotendeels af. De pastorie bezit een historisch interessante, 19de
eeuwse pastorietuin, ommuurde voor- en omhaagde achtertuin. De
dorpsmolen, aanhorigheid van het kasteel, ligt ten zuiden op de
Cicindria, plaatselijk ook de Molenbeek. Watermolen en hoeve vormen een
U-vormig complex rondom een gekasseide binnenplaats, ten noorden
afgesloten door een muur met aanleunende dienstgebouwen en centraal hek.
Een nieuwe woonwijk ligt thans ten oosten van de dorpskern, bij de
Bosberg. De beboste hoogte biedt zicht op het kasteeldomein, dat ten
noorden bij het dorp aansluit in een haakse bocht van de Cicindria. Het
kasteel van Kerkom wordt ook wel Alstergoed of in de volksmond Rood
kasteel genoemd. Ten westen wordt het begrensd door de landerijen van
een tweede, zogenaamd Wit kasteel. Het huidige kasteel van Kerkom werd
einde 19de eeuw in eclectische stijl gebouwd ten noordwesten van een
ouder gebouw uit 1760. Daarvan bleef slechts één vleugel met hoektoren
als dienstgebouw bewaard. Rond beide gebouwen, gescheiden door een
terrastuin met twee paviljoenen, werd een ruim en riant landschapspark
aangelegd, voorzien van een grote vijver met eilandje. Een hoofdtoegang
met inrijpoort en oprijlaan leidde naar het kasteel, een secundaire
toegang naar de erekoer van het oude hof. Rond 1990 werd het goed
verkocht en werden op de oude kasteelsite een stoeterij en manège
gebouwd. De boomgaarden ten noordwesten werden vervangen door een
renbaan. De oorspronkelijke hagen en dichte begroeiing langs de
begrenzende straten werd gedubbeld met of vervangen door een
draadafsluiting. Het uitgestrekt park met licht glooiende grasvelden,
weilanden, solitairen, bomengordel en bomengroepen sluit ten noorden en
ten oosten aan bij de bossen en struwelen op de rand van de Keelberg.
Vanaf het kasteel lopen zichtassen langs de bossen naar het noordoosten
in de richting van Aalst en naar het noordwesten in de richting van
Straten. Het Wit kasteel met kasteelhoeve en aanhorigheden is een oud
landgoed van ongeveer 40 ha. De gebouwen werden oorspronkelijk
opgetrokken in 17de eeuwse Maasstijl, later gewijzigd in classicistische
stijl. Kasteel en hoeve vormen nu een U-vormig complex, grotendeels in
witgekalkte baksteenbouw. Het gekasseide ereplein, afgezoomd door een
monumentaal toegangshek., is door een brede beukendreef met de
Naamsesteenweg verbonden. Een tweede, korte en nu afgeschafte oprit in
kassei loopt door een laagstamboomgaard naar het poortgebouw in de
zuidvleugel. Ten zuidoosten van het kasteel ligt een landschappelijk
park met een uitgestrekte waterpartij, duidelijk ontstaan uit een ouder
grachtensysteem. Een sierlijke boogbrug overspant de zuidelijke arm van
de vijver. De omgeving is landelijk, met akkers, boomgaarden en
meidoornhaag langs de straat. Opmerkelijk vanaf de straat is het
gevarieerd en imposant volumespel van de gebouwen tegen de beboomde
achtergrond van landschap. Noordelijker langs de Cicindria, tussen
Kerkom en Bevingen, is Straten een zeer oud gehucht zonder eigenlijke
kern. De bebouwing is gekrompen tot enkele hoeven, o.a. de 16de eeuwse
hoeve Engelbos. Zij vormen belangrijke elementen in een nog vrij gave en
landelijke omgeving. met akkers, weiden, boomgaarden, hagen en holle
wegen. Het perceleringspatroon is er historisch stabiel.



B.landschapswaarden
-------------------


Historische waarde:
~~~~~~~~~~~~~~~~~~~


Het landgebruik is traditioneel Droog-Haspengouws: kernen en hoeven
in de beekvallei, doorsneden door holle wegen, met errond boomgaarden,
weiden, enkele bosjes en open akkerland. Kerkom is een landbouwdorp met
een kern van vierkanthoeven vlakbij kerksite en pastorie, dorpsmolen en
kasteel. Het kasteel van Kerkom, met ruim landschapspark, werd einde
19de eeuw in eclectische stijl gebouwd ten noordwesten van een ouder,
classicistisch gebouw. Het Wit kasteel met aanhorigheden is een oud
landgoed, oorspronkelijk opgetrokken in 17de eeuwse Maasstijl, later
gewijzigd in classicistische stijl. Straten is een zeer oud gehucht van
enkele hoeven, o.a. de 16de eeuwse hoeve Engelbos, gelegen in de
landelijke omgeving tussen Kerkom en Bevingen met een historisch stabiel
perceleringspatroon.

Esthetische waarde:
~~~~~~~~~~~~~~~~~~~

De dorpskern van Kerkom, het kasteeldomein, het
landgoed rond het Wit kasteel, de verspreide hoeven van het gehucht
Straten zijn belangrijke elementen in de gave, landelijke omgeving van
boomgaarden, weiden en open akkers, aaneengeregen door holle wegen. Het
riante kasteelpark van Kerkom, met noordoostelijke en -westelijke
zichtassen, wordt bekroond door de aansluitende, beboste heuveltoppen.
De Bosberg biedt zicht op kasteeldomein en omgeving. Opmerkelijk is ook
vanaf de straat het gevarieerd en imposant volumespel van het Wit
kasteel tegen de beboomde achtergrond van landschap.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De vallei van de Cicindria, ingesneden in het Haspengouw leemplateau,
was bepalend voor de traditionele landschapsopbouw.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * holle weg

**Hydrografische Elementen:**

 * beek
 * vallei


Cicindria of Molenbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteel en pastorie van Kerkom, Wit kasteel

**Nederzettingspatronen:**

 * nederzettingspatroon
 * gehucht

kerndorp Kerkom, gehucht Straten

**Kastelen, landgoederen en aanhorigheden:**

 * kasteel
 * toren
 * landgoed
 * omheining


kasteel van Kerkom (Alstergoed of Rood kasteel), W

**Landbouwkundig erfgoed:**

 * hoeve
 * schuur
 * stal
 * wagenhuis


o.a. hoeve Wit kasteel, Engelbos

**Molens:**

 * watermolen


**Kerkelijk erfgoed:**

 * kerk
 * pastorie


Sint-Martinuskerk, deels afgebrand in 1975

**Klein historisch erfgoed:**


hekwerk aan toegangen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


restanten van oude wegen en padenpatroon in kasteelpark Kerkom

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver


**Topografie:**

 * onregelmatig
 * historisch stabiel


historisch stabiel rond Cicindria tussen Bevingen en Kerkom

**Historisch stabiel landgebruik:**

 * permanent grasland


grasland onder boomgaarden, traditioneel open akkerbouwlandschap

**Typische landbouwteelten:**

 * hoogstam


**Bos:**

 * loof
 * hooghout
 * struweel


bossen op de rand van Keelberg en Bosberg

OPMERKINGEN EN KNELPUNTEN
~~~~~~~~~~~~~~~~~~~~~~~~~

Het landschap ligt ingesloten tussen de Naamsesteenweg en het militair
domein van Brustem als verstorende elementen. Rond de dorpskern van
Kerkom vindt woonuitbreiding plaats. Op het kasteeldomein werden een
stoeterij en manège gebouwd en boomgaarden vervangen door een renbaan.
Hagen en begroeiing langs de straten werden gedubbeld met of vervangen
door draadafsluiting. Laagstamboomgaarden nemen een deel van het
landbouwareaal in. De recente bebouwing levert geen bijdrage tot de
landschapswaarden.
