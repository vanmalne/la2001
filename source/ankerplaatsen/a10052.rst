Kruiskensberg
=============

Anker ID: A10052
----------------



C.TEKSTUELE Omschrijving
------------------------

De ankerplaats 'Kruiskensberg' is gelegen op grondgebied van de
gemeenten Bevel, Nijlen en Itegem in de Zuiderkempen. De begrenzing
wordt gevormd door de Herenthoutsesteenweg in het noorden, de Merodese
bossen en Niemandshoek in het oosten, de Grote Nete in het zuiden en het
centrum van Bevel in het westen. Op de historische kaart van Ferraris
(1777) herkennen we de ankerplaats als een samengaan van beemden
langsheen de Nete en dan verder noordwaarts bos, akkers en overwegend
heide. Bij Vandermaelen (1854) was het grootste gedeelte van de
ankerplaats bebost, enkel langsheen de Nete herkennen we nog de beemden
van bij Ferraris. Het toponiem Zwart Waterbossen, gebruikt voor het
noordelijke deel van de ankerplaats, gaat terug tot die tijd. De bossen
hebben daar ondertussen echter al plaats moeten maken voor weiland. Op
de kaarten van het MGI uit het begin van de 20ste eeuw is de situatie
maar weinig veranderd. Het landschap wordt nog steeds gedomineerd door
bos; de oude Nete-arm heeft elk contact met de rivier verloren. In het
landschap van vandaag vinden we nog heel wat structurerende elementen
terug die reeds aanwezig waren in de tweede helft van de 19de eeuw. Zo
is er het herkenbare wegenpatroon, de oude Nete-arm, alsook een gedeelte
van de percelering. Wat wel sterk veranderd is, is de vegetatie en dan
vooral in het gedeelte ten noorden, waar nu de natte weilanden domineren
en de bossen zijn teruggedrongen tot relicten. Kruiskensberg betreft een
bedevaartsoord dat volgens de legende ontstond toen ca. 1260 een
schaapsherder van koorts genas door de heilzame werking van het water
uit de bron op de Lieve-Vrouweheide te Bevel. Als aandenken plaatste hij
een houten kruis op de berg waar de bron ontsprong. In 1691 werd de bron
van de bedevaartsplaats omgevormd tot vijf waterputten. De kapel van
Kruiskensberg gaat terug tot 1861 en het bijhorende ijzeren kruis -dat
het oorspronkelijke houten vervangt- tot 1865. De zeven omgevende
kapelletjes van de kruisweg zijn van 1895. De langgestrekte 'Blauwe
Hoeve' zou in kern opklimmen tot de 18de eeuw; het huidige uitzicht is
echter het resultaat van veel later uitgevoerde aanpassingen. De kern
van Nijlen ligt op een hoge (droge tot zeer droge) zanduitloper van het
Bouwelse duinencomplex. Ter hoogte van Bevel is deze zandformatie minder
groot, niettegenstaande treffen we in deze omgeving iets hoger gelegen
gebieden aan, waarvan de Kruiskensberg een mooi voorbeeld is. De
wetenschappelijke waarde van deze ankerplaats wordt bepaald door deze
vrij grote reliëfverschillen en de talrijke gradiënten in de abiotische
condities, zoals nat-droog en kleibodem-zandbodem. Dit alles resulteert
in een gevarieerd landschap met een opmerkelijke vegetatie. Deze
variatie wordt nog verrijkt door de verschillende verlandingsstadia ter
hoogte van de afgesneden Nete-arm. Het zuidelijke gedeelte van de
ankerplaats biedt ideale mogelijkheden voor libellen en vleermuizen.
Deze ankerplaats betreft een zeldzame en intacte natuurlijke overgang
tussen heide- en beemdlandschap. De Kruiskensberg is naar de Grote Nete
toe plaatselijk abrupt afgesneden door de Netevallei, wat zich uit onder
vorm van steilranden langsheen de afgesneden Nete-armen. Aansluitend op
deze vallei van de Grote Nete in het zuiden en de Merodese bossen in het
oosten, is deze ankerplaats bovendien onderdeel van een uitgestrekt
groengebied. Het uitgesproken reliëf en de sterk wisselende
landschapsvormen met open gedeelten, reliëfrijke wei- en akkerlanden en
heiderelicten, alsook de aanwezigheid van tal van landschapselementen
geven dit gebied een hoge belevingswaarde. De reliëfverschillen laten
bovendien prachtige zichten toe op de vallei van de Grote Nete toe. Het
is dan ook zowel vanuit landschappelijk, esthetisch, wetenschappelijk
als historisch oogpunt belangrijk dat Kruiskensberg en zijn intacte
omgeving in de toekomst gevrijwaard blijven van nadelige invloeden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De wetenschappelijke waarde van deze ankerplaats wordt bepaald door
de vrij grote reliëfverschillen en de talrijke gradiënten in de
abiotische condities, zoals nat-droog en kleibodem-zandbodem. Dit alles
resulteert in een gevarieerd landschap met een opmerkelijke vegetatie
die deels ook wordt bepaald door de variatie in verlandingsstadia ter
hoogte van de afgesneden Nete-armen. Het zuidelijke gedeelte van de
ankerplaats -ter hoogte van de oude Nete-armen- biedt ideale
mogelijkheden voor libellen en vleermuizen.

Historische waarde:
~~~~~~~~~~~~~~~~~~~


In het landschap van vandaag vinden we nog heel wat structurerende
elementen terug die reeds aanwezig waren in de tweede helft van de 19de
eeuw. Zo is er het herkenbare wegenpatroon, het opvallende reliëf, de
oude Nete-arm, alsook een gedeelte van de percelering. De kapel van
Kruiskensberg gaat terug tot 1861 en het bijhorende ijzeren kruis tot
1865. De zeven omgevende kapelletjes van de kruisweg zijn van 1895. Aan
de voet van de Kruiskensberg zijn er vijf waterputten -als symbool van
de wonden van de gekruisigde Christus- die dateren van 1691. De 'Blauwe
Hoeve' klimt in kern mogelijk op tot de 18de eeuw.

Esthetische waarde:
~~~~~~~~~~~~~~~~~~~

De ankerplaats 'Kruiskensberg' betreft een
esthetisch aantrekkelijk landschap met uitgesproken reliëf en een
opmerkelijke overgang naar alluviaal gebied. Dankzij het voorkomen van
sterk wisselende landschapsvormen met open gedeelten, reliëfrijke wei-
en akkerlanden en heiderelicten met kleinschalige structuren en door de
aanwezigheid van tal van landschapselementen heeft dit gebied een hoge
belevingswaarde. De reliëfverschillen laten bovendien prachtige zichten
toe op de vallei van de Grote Nete toe.


Sociaal-culturele waarde:
~~~~~~~~~~~~~~~~~~~~~~~~~


Kruiskensberg betreft een oude
bedevaartsplaats, waarvan de oorsprong zou opklimmen tot de 13de eeuw.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Deze ankerplaats betreft een zeldzame en intacte natuurlijke overgang
tussen heide- en beemdlandschap. De Kruiskensberg is naar de Grote Nete
toe plaatselijk abrupt afgesneden door de Netevallei, wat zich uit onder
vorm van steilranden langsheen de afgesneden Nete-armen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * steilrand

Kruiskensberg

**Hydrografische Elementen:**

 * waterloop
 * rivier
 * vallei
 * oude rivierarm


Grote Nete, Heiloop

**Moerassige gronden:**

 * moeras



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * stal


Blauwe Hoeve + bakhuis

**Kerkelijk erfgoed:**

 * kapel


kruisweg

**Klein historisch erfgoed:**

 * kruis


ijzeren kruis

 **Archeologische elementen:**
waterputten

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant

**Kunstmatige waters:**

 * poel


**Historisch stabiel landgebruik:**

 * heide


heiderelicten

**Bos:**

 * naald
 * loof
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Een te vermelden knelpunt is de aanwezigheid van een weekendverblijfzone
ter hoogte van de Kruiskensberg.

