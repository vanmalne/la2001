Maasterrassen en Schootsheide
=============================

Anker ID: A70041
----------------

**Landschap**



C.TEKSTUELE Omschrijving
------------------------

Het landschap bevindt zich in het grensgebied van Elen, Neeroeteren en
Rotem, in de overgangszone van het Kempens Plateau naar de Maasvallei.
Dergelijk overgangsgebied wordt gekenmerkt door een eigen dynamiek.
Omwille van het merkwaardige reliëf en het gevarieerde cultuurlandschap
is het in verschillende opzichten uitzonderlijk. De woningbouw is in het
gebied nog beperkt. Het reliëf werd gevormd door een complex geheel van
factoren, dat hier in het landschap gevolgd kan worden. Doordat de Maas
in verschillende ijs- en tussenijstijden sedimenten afzette en ook weer
erodeerde, ontstonden terrassen. De natuurlijke steilrand overbrugt hier
het hoogteverschil tussen het plateau, hoofdterras van de Maas, en het
40 meter lager gelegen zogenaamde terras van Eisden-Lanklaar. Het talud
is geërodeerd door de meanderbocht van Bergerven. Uitgenomen deze
meanderbocht evolueerde de plateaurand uitsluitend verder onder invloed
van hellingsprocessussen en werden valleien gevormd. De grinden van het
terras Eisden-Lanklaar werden in het Bergerven ontgonnen. Verder
oostwaarts, voorbij de Zuid-Willemsvaart, vormt een minder duidelijke
waarneembare rand de grens met het terras van Mechelen-aan-de-Maas, dat
bij Elen zijn maximale breedte van ca. 3 km heeft. De terrassen zijn
bedekt door dekzanden. In de omgeving van Rotem en Elen vertoont het
terras van Mechelen-aan-de-Maas morfologisch nog talrijke lichte
depressies, oude stroombeddingen, die volledig in elkaar verstrengeld
zijn zonder duidelijk patroon. In een meanderbocht van zulke depressie
is een meertje ontstaan, de Broeken, waar ooit ook turf werd gestoken.
In een andere loopt de Broekbeek. Ten noorden van Rotem en Elen is het
reliëf nagenoeg vlak, moerassig en met talrijke drainagegrachten.
Westelijker werden langgerekte dekzandruggen gevormd en ontwikkelden
enkele paraboolduinen, thans veelal gefixeerd door naaldhoutbossen (o.a.
het historische stabiele Armenbos en De Bek). Te Neeroeteren ligt het
smalle interfluvium tussen de valleien van de Maas en de Bosbeek. Het
meest noordelijke punt De Warre is gescheiden van het plateau door een
steilrand van meer dan 10 m, die deel uitmaakt van de noordoostrand van
het plateau en samenvalt met de Feldbissbreuk.. Vlakbij ligt de
zandgroeve van Berg. Het is wenselijk dat zowel de inrichting van de
groeve als het beheer van het hele gebied gebeuren met aandacht voor de
visualisering van een aantal educatieve sites. De omgeving is immers in
geologisch en geomorfologisch opzicht als het ware een logboek van de
afzettingen in de ondergrond en van de kenmerkende reliëfeenheden.
Bomenrijen langs de jaagpaden accentueren de Zuid-Willemsvaart in het
landschap. Langs weerszijden ligt ook een moerassige zone t.g.v.
doorsijpelend water. Aan de rechteroever van het kanaal in Neeroeteren
ligt de gerestaureerde en operationele Klaaskensmolen. Het is thans een
voor Vlaanderen zeldzame houtzaagmolen op waterkracht. Behalve de
ecologisch en landschappelijk waardevolle oude kanaalarm (met
voetgangersbrug) bevinden zich langs de Zuid-Willemsvaart nog tal van
tapsluizen, die het grachtenstelsel van de wateringen in de omgeving
voeden. Eén ervan is in oorspronkelijke staat. Bovendien worden de
Zanderbeek en zijn zijtakken niet alleen gevoed door aan de opppervlakte
komend grondwater van het Kempens Plateau (kwelwater) maar ook door het
kanaalwater. Het bekenstelsel doorkruist het landschap in
noordoostelijke richting en is één van de weinige die nog een open
verbinding hebben tussen Maaslandse Kempen en alluviale vlakte. Het
voorkomen van de wateringen zijn het gevolg van de grootschalige
ontginningen die hier halverwege de 19de eeuw in de Schootsheide
plaatsvonden. Voordien was de Schootsheide een langgerekt woest
heidegebied, dat zich over de grote delen van Neeroeteren, Rotem en Elen
uitstrekte en ooit deel uitmaakte van het grotere Driebankenbos. In de
eerste helft van de 19de eeuw reeds werden t.g.v. de bevolkingsdruk
kleine delen van de heide door dorpsinwoners ontgonnen, door de
gemeenten openbaar verkocht of zelf bebost. Pas later volgden de grote
vloeiweiden, die volgens recent onderzoek zijn geïnspireerd op het
voorkomen van zogenaamde waterbeemden in de Kempense beekvalleien,
veeleer dan - zoals steeds algemeen wordt aangenomen - op
Noord-Italiaanse irrigatietechnieken. De overblijvende gronden van de
Schootsheide werden in dezelfde periode grotendeels tot landbouwgronden
omgevormd of door de gemeenten met naaldhout bebost. Het Luikerhuis in
de Heide, dat bij de wateringen hoorde, en de hoeve Rubensgoed brengen
de toenmalige gebeurtenissen in herinnering. Niettemin bleven tot zelfs
in het begin van de 20ste eeuw de kleinere landbouwers de beschikking
hebben over een gemeenschappelijk gedeelte van de heide. Grosso mode ten
oosten van de lijn De Broeken - Sipernau bevinden zich de oudste
ontginningen, die samenhangen met de nabijheid van de dorpskern van Elen
en de site van Kasteel Sipernau, met kasteelhoeve en kapel, boomgaard,
tuin en voorhof, grachten en vijvers. Opmerkelijk in dat verband zijn
plaatsaanduidingen (De Oude Heide, het Broek) en hoevebenamingen
(Venkenskamp, De Wijers), die verwijzen naar de nog steeds afleesbare
terreingesteldheid en het overeenkomende bodemgebruik. Bovendien is de
meest oostelijke zone rijk aan archeologica. Al die ontwikkelingen
hebben hier dan ook geleid tot een lappenpatroon van afwisselend groot-
en kleinschalig grondgebruik, dat in zijn geheel een
compartimentenlandschap benadert. Gesloten naaldhoutcomplexen of
populierenaanplantingen variëren met uitgestrekte landschappen van
weiden en akkers, waarin een scala van lineaire en vlakvormige
landschapselementen aanwezig is. Op sommige plaatsen neigt de omzoming
met ijle houtkanten of populieren tot een coulissenlandschap met
gefilterde doorkijk. Elders vormen dichte houtkanten of -wallen,
historisch stabiele bosjes en struwelen een landschap dat geborgenheid
uitstraalt, overgaand naar open gedeelten met slechts verspreide
opgaande begroeiingen. Verspreid voorkomende drassige zones, rietland,
poelen, plassen en vennen maar ook heide- en duinrelicten, al dan niet
met stuifzand, verhogen de verscheidenheid van het gebied. De Wateringen
van Neeroeteren zijn thans de meest gaaf bewaarde. Nochtans vertonen ze
alle, gezien het bijzondere milieu en de aanrijking van de bodem via
bevloeien met kalkrijk water, een rijke en uitzonderlijke vegetatie en
fauna die in normale omstandigheden niet tot ontwikkeling zou kunnen
komen. Het patroon van de landwegen hangt met de ontginningsgeschiedenis
samen. De belangrijkste verbindingen zijn veelal door bomenrijen
afgelijnd of aangelegd als dreven. Het gebied is educatief bijzonder
interessant en leent zich tot zachte recreatie. Wandellussen werden er
uitgestippeld. De spoorwegzate As-Maaseik maakt deel uit van een
uitgebreid fietsroutenetwerk in de regio. Voor de omgevende dorpen heeft
ook de kapel van de Weerstand, aan de rand van het Gemeentebos
Schootsheide, nog een bijzondere betekenis.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De overgangszone tussen het Kempens Plateau en de Maasvallei wordt
gekenmerkt door een eigen dynamiek. Het reliëf werd gevormd door een
complex geheel van factoren, dat hier in het landschap gevolgd kan
worden. De omgeving is in geologisch en geomorfologisch opzicht als het
ware een logboek van de afzettingen in de ondergrond en van de
kenmerkende reliëfeenheden. In de vormingsgeschiedenis van de regio zijn
sommige van de elementen uniek, zoals bijvoorbeeld de meanderbocht van
Bergerven en De Warre. Het uitgesproken reliëf en talrijke gradiënten
zijn de basis voor een gediversifieerd gebied, waarvan de
landschappelijke verscheidenheid ook een hoge ecologische waarde bezit.

Historische waarde:
~~~~~~~~~~~~~~~~~~~


De cultuurhistorische ontwikkelingen hebben geleid tot een
lappenpatroon van afwisselend groot- en kleinschalig grondgebruik.
Grotendeels binnen de grenzen van de voorheen ruimtelijk homogene
Schootsheide bleven verschillende ontginningslandschappen gaaf bewaard
en kunnen de verschillende ontginningspatronen en -stadia in het
landschap afgelezen worden. De elementen van bouwkundig en
infrastructureel erfgoed zijn daarmee nauw verbonden. Ook het patroon
van de landwegen hangt met de ontginningsgeschiedenis samen.

Esthetische waarde:
~~~~~~~~~~~~~~~~~~~

In zijn geheel benadert het gebied een
compartimentenlandschap. Gesloten naaldhoutcomplexen of
populierenaanplantingen variëren met uitgestrekte landschappen van
weiden en akkers, waarin een scala van lineaire en vlakvormige
landschapselementen aanwezig is. Op sommige plaatsen neigt de omzoming
met ijle houtkanten of populieren tot een coulissenlandschap met
gefilterde doorkijk. Elders vormen dichte houtkanten of -wallen,
historisch stabiele bosjes en struwelen een landschap dat geborgenheid
uitstraalt, overgaand naar open gedeelten met slechts verspreide
opgaande begroeiingen. Bomenrijen langs de jaagpaden accentueren de
Zuid-Willemsvaart in het landschap.


Sociaal-culturele waarde:
~~~~~~~~~~~~~~~~~~~~~~~~~


Het gebied is educatief bijzonder
interessant en leent zich tot zachte recreatie. Wandellussen werden er
uitgestippeld. De spoorwegzate maakt deel uit van een uitgebreid
fietsroutenetwerk in de regio. Voor de omgevende dorpen heeft ook de
kapel van de Weerstand, aan de rand van het Gemeentebos Schootsheide,
nog een bijzondere betekenis.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De vormingsgeschiedenis door de Maas, de aanleg van de
Zuid-Willemsvaart en de noordoostgerichte Zanderbeek met zijn zijtakken
vloeien hier samen in de opbouw en organisatie van het landschap. Het
bekenstelsel is één van de weinige die nog een open verbinding hebben
tussen Maaslandse Kempen en alluviale vlakte.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


o.a. dekzandreliëfs, depressies

**Macroreliëf:**

 * macroreliëf
 * landduin
 * rivierduin
 * steilrand
 * markante terreinovergang

o.a. oostelijke rand van het Kempens Plateau, Feldbissbreuk aan De
Warre, Maasterrassen, duinreliëfs

**Hydrografische Elementen:**

 * beek
 * vallei
 * meander
 * oude rivierarm


o.a. Broekbeek, De Beek, Zanderbeek, meanderbocht van Bergerven

**Moerassige gronden:**

 * moeras
 * rietland
 * ven


vochtige weiden

**Geologie:**

 * ontsluitingen


groeve te Berg

 **Andere:**
stuifzand

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park
 * hof


kasteel Sipernau, Rubensgoed

**Kastelen, landgoederen en aanhorigheden:**

 * kasteel
 * landgoed
 * kasteelgracht


kasteel Sipernau

**Bouwkundig erfgoed:**

 * (heren)woning
 * huis
 * villa


Luikerhuis in de Heide, rentmeesterswoning Sipernau, Rubensgoed

**Landbouwkundig erfgoed:**

 * hoeve
 * schuur
 * stal
 * wagenhuis


o.a. kasteelhoeve Sipernau, Rubensgoed, Luikerhuis in de Heide

**Molens:**

 * watermolen


Klaaskensmolen

**Kerkelijk erfgoed:**

 * kapel


o.a. kapel van de Weerstand, kapel H. Rita

**Klein historisch erfgoed:**


oorspronkelijke tapsluizen aan de Zuid-Willemsvaart

 **Archeologische elementen:**

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


landwegen

**Spoorweg:**

 * verlaten spoorweg

As-Maaseik

**Waterbouwkundige infrastructuur:**

 * kanaal
 * dijk
 * brug
 * sluis
 * grachtenstelsel
 * stuw
 * lijnpad


o.a. Zuid-Willemsvaart met voetgangersbrug, tapsluizen, Losbeek

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * houtwal

**Kunstmatige waters:**

 * poel
 * turfput
 * vijver


o.a. De Broeken, kasteelvijver

**Topografie:**

 * blokvormig
 * onregelmatig


verschillende ontginningspatronen

**Historisch stabiel landgebruik:**

 * permanent grasland
 * heide


vochtige weiden

**Typische landbouwteelten:**

 * hoogstam


**Bos:**

 * naald
 * loof
 * broek
 * hakhout
 * hooghout
 * struweel


o.a. Armenbos, gemeentebos Schootsheide

**Bijzondere waterhuishouding:**

 * ontwatering
 * vloeiweide
 * watering


bevloeiing van de wateringen, ontwatering via Losbeek, Zanderbeek
e.a.

OPMERKINGEN EN KNELPUNTEN
~~~~~~~~~~~~~~~~~~~~~~~~~

Weliswaar is de woningbouw in het gebied nog beperkt, toch dreigt de
lintbebouwing langs de verbinding Elen - Neeroeteren het landschap te
doorkruisen. Ten zuiden van De Warre staan enkele buitenverblijven. De
recente bebouwing levert alleszins geen bijdrage tot de
landschapswaarden.Zowel de wateringen als verschillende beken worden
gevoed door kanaalwater en zijn afhankelijk van het onderhoud en het
voortbestaan van de verschillende tapsluizen en het daarmee verbonden
grachtenstelsel. Het is wenselijk dat zowel de inrichting van de groeve
te Berg als het beheer van het hele gebied gebeuren met aandacht voor de
visualisering van een aantal educatieve sites.
