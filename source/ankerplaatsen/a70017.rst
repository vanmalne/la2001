Vallei van de Gulp bij Teuven
=============================

Anker ID: A70017
----------------

**Landschap**



C.TEKSTUELE Omschrijving
------------------------

Het landschap bevindt zich tussen de Nederlandse grens in het noorden
en het oosten, de provinciegrens met Luik in het zuiden en een weg
evenwijdig met de Gulp in het westen. Het gebied maakt deel uit van de
geleidelijk in noordwestelijke richting afhellende hoogvlakte tussen
Vesder en Maas. De hoogste punten, ook van Vlaanderen, worden
aangetroffen in het het uiterste zuidoosten te Obsinnich bij de
Nederlandse grens. De Gulp, een bijrivier van de Geul, erodeerde in dit
plateau een breed asymmetrisch tot 100 meter diep dal. De Gulp ontvangt
langs zijn linker oever enkele beekjes; de voornaamsten zijn de
Remersdaalbeek en de Mabroekbeek. De asymmetrie van het Gulpdal en van
de meeste Voerense valleien - een steile zuidelijk georiënteerde flank
en een zachthellende noordelijk georiënteerde - is het gevolg van een
complex van verschillende factoren. De belangrijksten zijn de grotere
temperatuurschommelingen op de zuiderhelling die de erosie versnellen en
de meer uitgesproken inwerking door de overheersende zuidwestenwinden
eveneens op de zuiderhelling. De terrasvormige dalwanden van de Maas en
zijn bijrivieren, waaronder de Gulp, zijn ontstaan ten gevolge van de
grote schommelingen in de erosiebasis van het pleistocene hydrografisch
net. Onder invloed van de afwisseling van ijstijden en tussenijstijden
volgden talrijke sedimentatie en erosieprocessen elkaar op. De
ondergrond bestaat praktisch volledig uit krijtgesteente, door de zee in
subhorizontale lagen afgezet tijdens het Mesozoïcum of secundair
tijdperk (ongeveer 248-65 miljoen jaar geleden. Deze krijtlaag bereikt
een dikte van 70 tot 80 meter in de omgeving van Gieveld te Teuven.
Plaatselijke landbouwers ontgonnen deze losse mergel op kleine schaal in
mergelkuilen ter verbetering van hun akkers en weilanden. De opkomst van
de kunstmest na de tweede wereldoorlog maakte een einde aan deze
bemestingstechniek. De nu verlaten groeven en ontsluitingen, die zich
meestal in de bovenste helft van de dalflanken bevinden, zijn
grotendeels begroeid en dus nauweljiks in het landschap herkenbaar.
Onderaan het krijtmassief komen groene glauconietrijke zanden voor,
doorspekt met voor het grondwater ondoorlaatbare kleilagen, het
zogenaamde Vaalser groenzand of formatie van Vaals. De afzetting
dagzoomt over de gehele lengte van de vallei van de Gulp. De talrijke
bronnen in de oostelijke Voerstreek zijn gelokaliseerd op plaatsen waar
dalen deze ondoorlaatbare kleilagen aansnijden. Het bronwater lost het
krijtgesteente in de onmiddellijke omgeving op, zodat amfitheatervormige
bronkommen ontstaan in de dalflanken. Bovenaan in de ondergrond van alle
heuveltoppen bevindt zich zadelvormig in 10 tot 15 meter dikke paketten
vuursteeneluvium of residuele silex. Het is de enige restant na
oplossing en erosie van de Maastrichtiaan tufkrijtafzettingen, ongeveer
70 miljoen jaar geleden gevormd. Vuursteen is nog van betekenis als
bouwmateriaal voor woningen en wegverhardingen De voorhistorische mens
gebruikte dit harde en na splijting vlijmscherpe materiaal, zonder enige
kristalstructuur, voor het maken van werktuigen en het slaan van vuur.
De ontginning evolueerde van verzamelen tot georganiseerde mijnbouw.
Omstreeks 3200 voor Christus kende de vuursteenindustrie haar
hoogtepunt. Tijdens de Würmijstijd die 10.000 jaar geleden eindigde,
werd het landschap volledig bedekt met een homogene niveo-eolische
lösslaag. Gedurende het Holoceen (vanaf 10.000 jaar geleden tot op
heden) ontwikkelden de Pleistocene lösslagen op de plateaus zich tot
diepe, vruchtbare leemgronden met een hoge landbouwwaarde. Langs de
hellingen zijn deze gronden steniger door vermenging met allerhande
gesteenten zoals silex, grind, kalk, vuursteen enz. Het Gulpdal werd
opgevuld met colluviale en alluviale leem-, klei-, zand- en
grindafzettingen. Kenmerkend voor gebieden met een hoge
infiltratiecapaciteit van bodem en ondergrond zijn droge depressies of
dellen. Zij werden evenals de rivierdalen grotendeels door watererosie
gevormd tijdens en onmiddellijk na de ijstijden. Toen de ondergrond na
de Würmijstijd helemaal ontdooide drong het water doorheen het
krijtgesteente en verdroogde de dalbodem. De meeste zijdalen van de Gulp
gaan stroomopwaarts over in dellen. Typisch voor het landschap zijn de
kom- en trechtervormige depressies of dolinen die het gevolg zijn van de
oplossing door koolzuurhoudend water van het kalkgesteente in de
ondergrond. Mooie dolinen komen voor in de omgeving van Driesen te
Teuven. Voeren behoort tot de Gemeenten in Vlaanderen met de
belangrijkste concentratie aan holle wegen. Een aantal studies i.v.m.
wegenpatronen, sociaal, economische plattelandsgeschiedenis en recente
sedimenten laten vermoeden dat de genese van holle wegen in onze streken
slechts gedurende de late middeleeuwen volop op gang komt. Het
doorsnijden van een kleilaag bij het uitdiepingsproces geeft ontstaan
aan bronnen in de taluds en dus aan watervoerende holle wegen Kenmerkend
voor het landschap is het grote aantal ondiepe en beboste holle wegen Op
de steile hellingen komen, evenwijdig met de hoogtelijnen, plaatselijk
al dan niet begroeide taluds voor. Zij worden in Zuid Limburg graven of
graften genoemd. Algemeen wordt aanvaard dat zij ontstaan zijn ingevolge
de ontginning van hellingbossen evenwijdig met de hoogtelijnen.
Bosranden die na de ontginning overbleven fungeerden als hindernis
waartegen zich na verloop van tijd een laag colluvium afzette zodat de
helling minder steil werd. Zij fungeerden tevens als veekering en
perceelsscheiding. Na de tweede wereldoorlog verdwenen talrijke graften
door perceelvergroting zodat momenteel slechts een knik langs de helling
overblijft. Op enkele extensief beweide of gemaaide zonnige
zuiderhellingen ontwikkelde zich een zeldzame soorten- en dus
bloemenrijke kalkvegetatie. Het beekdal en brongebieden verruigen of
verarmen landschapsecologisch door aanplant van populier, gebruik van
kunstmest en herbiciden. Op de zure, voedselarme bodems bovenaan de
hellingen en de plateaus ontwikkelde zich een zuur eikenbos. Soms werd
dit bostype vervangen door monocultuur aanplantingen van Beuk, Lork of
Spar. De steile helling met kalkrijke bodem in het Teuvenerbos is
begroeid met het Eiken-Haagbeukenbos. Het uitgesproken voorjaarsaspect
en de soortenrijkdom van deze vroegere boerengeriefhakhoutbossen zijn
het meest opvallend. Wat betreft het bouwkundig patrimonium maakt het
landschap deel uit van het Maasland, een historische en culturele
entiteit die zich door de eeuwen heen wist te profileren. Kenmerkend is
de gaaf bewaarde, uitsluitend agrarische, uitbouw van het gebied en de
harmonieuze verwevenheid van het landschap met het gebouwde patrimonium.
Tijdens de Romeinse periode wordt het landschap bijna zeker bewoond en
in cultuur gebracht. Gedurende de Karolingische periode is de streek
ongetwijfeld van betekenis geweest door de ligging in de nabijheid van
het machtscentrum van het toenmalige Frankische rijk. De kaart van Graaf
de Ferraris (1771-1777) geeft de bewoningskernen weer, omgeven door een
boomgaardengordel. De dorpen liggen geïsoleerd in een brede zone van
bouwland naar Haspengouws model. Zij zijn met elkaar verbonden door
smalle grasland- en bosstroken. Tot omstreeks 1880 behoudt de akkerbouw
in de vallei van de Gulp haar overwicht. In de zuidelijke boszomen langs
de Gulp worden vanaf dan enorme bressen geslagen. Als gevolg van de
graancrisis is er een enorme toename van het aantal weidepercelen in het
Gulpdal gedurende de periode van 1880 tot 1910. Tot op heden ligt het
accent in de oostelijke Voerstreek onverminderd op de graslandcultuur en
de teelt van voedergewassen. Weiden zijn het meest renderend en
aangewezen in de valleien. De ontkalkingsklei die achterblijft na
verwering en oplossing van het krijtgesteente is vrij zwaar voor
hoogwaardig akkerland. Akkerbouw komt uitsluitend voor op de minst
steile hellingen en plateaus met ondiepe leemgronden. De teelten zijn
beperkt tot voedergewassen. De op ecologisch, dendrologisch en
landschappelijk vlak waardevolle hoogstamboomgaarden verdwijnen
geleidelijk om plaats te maken voor kale weiden, laagstamplantages of
maïsakkers. De hoeve met losstaande bestanddelen komt vrijwel steeds in
combinatie met een veeteeltbedrijf voor. In de vallei van de Gulp komen,
meer dan in de andere valleien, restanten van een uitgesproken
cultuurzonatie voor. Langs de dalhellingen treft men van onder naar
boven achtereenvolgens aan: beemdgronden op de dalbodem, een
bewoningsstrook met boomgaardzone onderaan de helling, een hoger gelegen
akkerstrook, deels beplant met laagstam en een beboste kam. De
schaalvergroting, specialisatie en rationalisatie heeft een vervlakkende
invloed op het typische boccagelandschap van de oostelijke Voerstreek
met zijn mozaïek van door hagen omsloten weiden, boomgaarden en akkers.
De streek vormt de overgang naar het Land van Herve. Teuven is dichter
bevolkt. Van een eigenlijke dorpskern is geen sprake. De bebouwing ligt
aan de wegen die het dorp doorkruisen. Het huidige Teuven is ontstaan
uit het aan elkaar groeien van drie oude woongebieden; Nurop in het
noordwesten, is een oude boerennederzetting met een concentratie aan
vakwerkhoeven. De oudste bouwwijze is de houtbouw met lemen vullingen.
Teuven in het midden is een woongebied bij kerk en kasteel en Zinnich in
het zuidoosten een woonkern rond een abdij. De woongebieden bevinden
zich alle drie op het onderste gedeelte van de zwakke westehelling van
het asymmetrische Gulpdal. De ontginning van het zgn. Bovenste Bosch
gaat uit van het Driesenhof, gesticht in 1849. De abdij van Sinnich te
Teuven kon bij de echte grootgrondbezitters gerekend worden. De hoeven
Gieveld en Kloosterhof waren eigendom van de abdij. Verder ontstond er
als afgelegen hoeve de hof van de Driesen in het oosten. Het kasteel De
Hoof had gedurende de middeleeuwen een belangrijke invloed op het
sociale leven van de nederzetting Teuven. De huidige voorgevel dateert
uit de 17de eeuw maar onderging achteraf verscheidene verbouwingen. De
massieve hoektoren is het meest in het oog springend. Op het domein van
het kasteel zijn in de loop der tijden in het westen de hoeven De (oude)
Vaarn en de Duisterweide ontstaan. Het gehucht Zinnich ontwikkelt zich
thans lintvormig langsheen de weg Teuven-Remersdaal. Gelegen aan de voet
van een steile helling in het Gulpdal, wordt het kasteel van Opzinnig
omgeven door een uitgestrekt, bomenrijk park. Het huidige kasteel, dat
een burcht uit de 12de eeuw vervangt, is het resultaat van een reeks
verbouwingen. Het oudste deel van het huidige kasteel bestaat uit een
ronde bakstenen hoektoren uit 1641 en de daarop aansluitende bakstene
vleugel uit dezelfde tijd. In de 19de eeuw werd het sterk verbouwd. De
abdij van Zinnich is door de hoge bomen van het omgevende park en door
de voorliggende gebouwen, de oude watermolen en de hoeve, grotendeels
aan het gezichtsveld onttrokken. Rond 1250 gesticht was het een abdij
van de kanunnikessen van Sint-Augustinus. De Romaanse kloosterkerk werd
in 1297 ingewijd. Merkwaardig is de Romaanse totren in natuursteen. In
1750 werd het kasteel verbouwd in Lodewijk XV-stijl. De aan de straat
palende bakstenen watermolen op de Gulp is niet meer in bedrijf., hoewel
het buiten- en het binnenwerk nog intact zijn. De spoorwegbrug maakt
deel uit van een reeks kunstwerken die de technische realisatie van de
spoorlijn Tongeren-Aken in dit heuvelrijke gebied mogelijk maakte.
Remersdaal is zeer dun bevolkt. Enkele grote hoeven liggen verspreid in
het landschap. Het Clermontshof, zetel van een lagere heerlijkheid en
het hof Boender, een leen van Valkenburg, beiden te Remersdaal, waren
leenhoven.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Er komen landschapsvormen voor, typisch voor waterdoorlatende
gesteenten (krijt en grind) zoals droge dalen, amfitheatervormige
bronkommen, grubben, dolinen, , holle wegen enz. De kalkrijke bodems
resulteren in een soortenrijke en zeldzame vegetatie met een
uitgesproken voorjaarsaspect in de historisch stabiele oude bossen.

Historische waarde:
~~~~~~~~~~~~~~~~~~~


Wat betreft het bouwkundig patrimonium maakt het landschap deel uit
van het Maasland, een historische en culturele entiteit die zich door de
eeuwen heen wist te profileren. Talrijke relicten van ontginning van de
streek vanuit dorpen en grote boerderijen zijn aanwezig. Het historisch
verband tussen de hoevebouw, het bodemgebruik (akker of weide) en de
ondergrond (aanwezigheid van water en silex) is duidelijk zichtbaar. In
de vallei van de Gulp komen, meer dan in de andere valleien, restanten
van een uitgesproken cultuurzonatie voor. Langs de dalhellingen treft
men van onder naar boven achtereenvolgens aan: beemdgronden op de
dalbodem, een bewoningsstrook met boomgaardzone onderaan de helling, een
hoger gelegen akkerstrook, deels beplant met laagstam en een beboste
kam. Het huidige Teuven is ontstaan uit het aan elkaar groeien van drie
oude woongebieden; Nurop in het noordwesten, is een oude
boerennederzetting. Teuven in het midden is een woongebied bij kerk en
kasteel en Zinnich in het zuidoosten een woonkern rond een abdij. Van
belang zijn de aanwezigheid van talrijke waardevolle historische
kastelen, abdijen, kloosters en boerderijen van waaruit de omgeving
ontgonnen werd, en het voorkomen van historisch stabiele oude bossen.

Esthetische waarde:
~~~~~~~~~~~~~~~~~~~

De grote verscheidenheid in het gradiëntrijke
landschap met zijn oude Maasterrasen, uitgestrekte leemplateaus en
weidegebieden, asymmetrische dalen, poelen, brongebieden, graften,
houtkanten, holle wegen, grubben, hoogstamboomgaarden, plateau-,
helling- en bronbossen bieden aan de streek een hoge ethetische
belevingswaarde. Kenmerkend is de gaaf bewaarde, uitsluitend agrarische,
uitbouw van het gebied en de harmonieuze verwevenheid van het landschap
met het gebouwde patrimonium.


Sociaal-culturele waarde:
~~~~~~~~~~~~~~~~~~~~~~~~~


Het gebied leent zich uitermate goed voor
wandel- en fietstoerisme.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De vallei van de Gulp is bepalend voor de vormgeving en uitbouw van
het landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * graft
 * talud


**Macroreliëf:**

 * macroreliëf
 * heuvel
 * markante terreinovergang
 * holle weg

**Hydrografische Elementen:**

 * rivier
 * beek
 * vallei
 * meander


o.a. Gulp, bronnen

**Moerassige gronden:**


vochtig grasland

**Geologie:**

 * ontsluitingen
 * graften
 * karsten


**Andere:**
Vaalser groenzand, krijt, dolines

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Kastelen, landgoederen en aanhorigheden:**

 * kasteel


**Landbouwkundig erfgoed:**

 * hoeve
 * stal


**Molens:**

 * watermolen


**Kerkelijk erfgoed:**

 * kerk
 * abdij
 * klooster


**Klein historisch erfgoed:**

 * kruis



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * pad


**Spoorweg:**

**Waterbouwkundige infrastructuur:**

 * brug


aftakking watermolen, spoorwegbrug

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * houtkant
 * hagen
 * perceelsrandbegroeiing

**Kunstmatige waters:**

 * vijver


**Topografie:**

 * onregelmatig
 * historisch stabiel


**Historisch stabiel landgebruik:**

 * permanent grasland


**Typische landbouwteelten:**

 * hoogstam


**Bos:**

 * naald
 * loof
 * hakhout
 * hooghout
 * struweel


historisch stabiele bossen

OPMERKINGEN EN KNELPUNTEN
~~~~~~~~~~~~~~~~~~~~~~~~~

Landschapsverstorend zijn de schaalvergroting in de landbouw met
verdwijnen van lineaire landschapselementen zoals graften, hagen enz.,
het eutrofiëren van kalkgraslanden, het storten van allerhande afval in
holle wegen en motorcross op steile hellingen. De recente bebouwing
levert geen bijdrage tot de landschapswaarden.
