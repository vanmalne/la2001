Jongenbos
=========

Anker ID: A70013
----------------

**Landschap**



C.TEKSTUELE Omschrijving
------------------------

Het 104 ha grote Jongenbos ligt ten noordoosten van het centrum van
Vliermaalroot, in het noordelijk gedeelte van Vochtig-Haspengouw. Tot
1865 maakte het deel uit van de gemeente Vliermaal. Het suffix -root zou
wijzen op het aanvankelijk bosrijke karakter van de destijds noordelijke
uithoek van Vliermaal. Loonse lenen in die omgeving waren o.a.
Jongenbosch (reeds vermeld in de 14de eeuw) en Wermerbosch. Aan de
overkant van de Winterbeek - in Diepenbeek - ligt een smalle strook die
eveneens tot het goed Jongenbos behoorde. Het reliëf van de omgeving is
nagenoeg vlak. Het kasteeldomein Jongenbos omvatte zo’n 20 ha park, 100
ha bos en 180 ha landbouwgrond. Het huidig kasteel is een complex uit
midden 19de eeuw, bestaande uit een alleenstaand dubbelhuis (met
neoclassicistische inslag) en ten oosten daarvan een koetshuis. Het
woonhuis is een bepleisterde en witgeschilderde bakstenen bouw met
hardstenen afwerking. Rondom het kasteel ligt een park in
landschapsstijl met twee smeedijzeren bruggetjes en een vijver. Het
historisch stabiele bos fungeerde steeds als park- en jachtdomein van
het gelijknamige Loons leengoed. De bouwheer van het huidig kasteel,
baron Van der Meer, liet er - zo wordt verteld - zeventigduizend bomen
aanplanten. Het aanpalende, bestaande loofbos was immers gerooid omdat
de bouw van het kasteel grote hoeveelheden hout vereiste. Dat werd
vooral gebruikt als brandhout in de ovens van de steenbakkerij. De
bakstenen werden er uit plaatselijke klei vervaardigd. De tertiaire
zand- en kleilagen, die zich hier op geringe diepte onder de
zandleemmantel bevinden, werden ontgonnen , hetgeen in de vijver achter
het kasteel resulteerde. Aanvankelijk werd het planmatig aangelegde bos
intensief beheerd: bomen werden gesnoeid, hakhout verwijderd en de
dreven onderhouden. Sinds de Tweede Wereldoorlog werd reeds zo’n 30 ha
tot weiland omgevormd. Aan de overkant van de Winterbeek ligt een quasi
Kempens dennenbosje. Op de vochtigste plaatsen staan populieren en
elzenbroeken. Thans zijn park en bos door een extensief onderhoud
enigszins verwilderd en hebben zij een semi-natuurlijk uitzicht,
landschappelijk echter niet minder aantrekkelijk. Het is een gesloten
bos met halfopen randzones. De randzones, vooral in westelijke en
noordelijke richting (De Wale Weyde), zijn overblijfselen van een meer
gesloten bos. Oude bomen, bomenrijen en houtkanten doorheen de vochtige
weidegronden zijn landschappelijk waardevolle restanten, verspreid
voorkomende bosjes en struikgewas belangrijke structuren in de halfopen
zones. Het agrarisch bodemgebruik in de omgeving bestaat - omwille van
de slechte natuurlijke drainage en de hoge bodemvochtigheid -
hoofdzakelijk uit weilanden terwijl de akkerbouw in de eerste plaats op
veeteelt afgestemd is. De (laagstammige) fruitteelt is hier aan de
noordrand van Vochtig-Haspengouw beperkt.



B.landschapswaarden
-------------------


Historische waarde:
~~~~~~~~~~~~~~~~~~~


Park en bos van het domein Jongenbosch zijn de historisch stabiele
restanten van een voormalig bosrijke omgeving, die als jachtdomein van
het gelijknamige Loons leengoed fungeerde. De randzones, vooral in
westelijke en noordelijke richting (De Wale Weyde), zijn overblijfselen
van een meer gesloten bos.

Esthetische waarde:
~~~~~~~~~~~~~~~~~~~

Het domein Jongenbosch omvat het kasteel met park
en vijver, dat overgaat in het aanpalende bos. Het geheel is bepalend in
de agrarische omgeving met weilanden en half-open zichten. Thans zijn
park en bos door een extensief onderhoud enigszins verwilderd en hebben
zij een semi-natuurlijk uitzicht, landschappelijk echter niet minder
aantrekkelijk. Het bos is gesloten met halfopen randzones, vooral in
westelijke en noordelijke richting. Oude bomen, bomenrijen en houtkanten
doorheen de vochtige weidegronden zijn landschappelijk waardevolle
restanten, verspreid voorkomende bosjes en struikgewas belangrijke
structuren.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Door zijn oppervlakte (ca. 104 ha) is het Jongenbosch
ruimtelijk-structureel bepalend.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * beek


Winterbeek

**Moerassige gronden:**


gebrekkige natuurlijke drainage en hoge bodemvochtigheid

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteelpark Jongenbosch

**Kastelen, landgoederen en aanhorigheden:**

 * kasteel
 * landgoed


kasteel Jongenbosch met voormalig koetshuis

 **Archeologische elementen:**
middeleeuwse vondsten


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant

**Kunstmatige waters:**

 * vijver


**Topografie:**

 * onregelmatig


**Historisch stabiel landgebruik:**

 * permanent grasland


historisch stabiel bos en weilanden

**Bos:**

 * naald
 * loof
 * broek
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Ruilverkaveling in uitvoering. De recente bebouwing levert geen bijdrage
tot de landschapswaarden.
