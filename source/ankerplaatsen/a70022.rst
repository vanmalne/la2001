Vallei van de Bosbeek en De Houw
================================

Anker ID: A70022
----------------

**Landschap**



C.TEKSTUELE Omschrijving
------------------------

Het landschap situeert zich langs de Bosbeek tussen As en Opoeteren.
Het omvat grosso modo de vallei en aansluitend het gehucht De Houw. De
Bosbeekvallei is ingesneden in het Kempens plateau. Zij is plaatselijk
tot 30 meter diep, ZW-NO geöriënteerde en uitgesproken asymmetrisch. Zij
wordt gekenmerkt door een belangrijke dalbodem, met verschillende
erosieniveaus, waarin de relatief zuivere beek in talrijke
meanderbochten Maaswaarts kronkelt. De asymmetrie van de vallei uit zich
op verschillende manieren. De noordwest-georiënteerde valleiwand is
steiler dan de complexe zuidoost-gerichte wand. Dat is bijvoorbeeld zeer
duidelijk in de omgeving van de zachte rand van Opglabbeek en de steile
Kalenberg in Niel-bij-As. De zuidoostelijke valleiwand is veel intenser
door zijvalleitjes doorsneden. Niettemin zijn de secundaire valleien in
het noordwesten belangrijker dan de - meestal droge - zijvalleien in het
zuidoosten. De vochtige valleibodem bevindt zich tenslotte grotendeels
op de linkeroever, en is niet vlak maar bestaat uit twee delen. Het
onderste niveau is de alluviale vlakte die bij hoog water overstroomd
wordt, zeer moerassig en relatief smal. Het andere deel bestaat uit een
zachte, concave helling, een zogenaamd pediment, oplopend naar de
valleiwand en ontstaan door hellingsprocessen. Het pediment van de
Bosbeek is het best ontwikkeld bij Opglabbeek en bij Opoeteren en wordt
als één van de belangrijkste beschouwd, omdat het gevormd werd doorheen
een dik pakket plateaugrinden. Een ander, waardevol fysisch
landschapselement op de linkeroever zijn de duinreliëfs in de buurt van
kasteel De Schans. In het alluvium rond de Bosbeek komen
laagveengebieden voor. De zandgronden met grindbijmenging op het plateau
zijn overwegend zeer droog tot matig droog en sterk waterdoorlatend. In
de vallei treedt het water verspreid aan de oppervlakte in zgn.
kwelgebieden, die op hun beurt moerassen bevoorraden. Het uitgesproken
reliëf met bijhorende vochtgradiënt ligt aan de basis van een
gediversifieerde begroeiing. In de vallei komen zeggevegetaties,
rietlanden, wei- en hooilanden, lisdoddeformaties, natte ruigten met
moerasspirea en wilgen- en elzenbroeken voor. Enkele percelen werden met
populieren beplant. Vroeger kwamen hier veelal kleinschalige hooilanden
voor, soms afgeboord met houtkanten waarvan een aantal relicten nog
steeds zichtbaar zijn. Op drogere plekken bevindt zich het
eikenberkenbos of werd naaldhout aangeplant. Het landschap is er
gesloten tot half open. Verder van de vallei verwijderd treft men in een
meer open landschap weilanden aan en akkers op het plateau. Vermoedelijk
tijdens de Romeinse overheersing werd op de rand van de vallei een weg
aangelegd die Tongeren via de Bosbeek en de Maasvallei met Venlo
verbond, getuige enkele vondsten van munten te Niel-bij-As. De
verbindingsweg As-Neeroeteren zou dus van Romeinse oorsprong zijn. Vanaf
de 7de en 8ste eeuw zijn er aanwijzingen dat men de nederzettingen aan
de rand van de beekdalen optrok. Vanuit deze woonkernen werden de vallei
en het Kempens plateau steeds verder ontgonnen via een net van
parallelle en vaak holle wegen die beide met elkaar verbonden. Hooi- en
graslandwinning situeerden zich in de vallei en akkerbouw op de droge
delen. Geleidelijk ontwikkelde zich in de Bosbeekvallei een landschap
bestaande uit weiden en hooilanden, van elkaar gescheiden door slootjes,
en later geprivatiseerd door hagen en houtkanten. Een grachtenstelsel
maakte ontwatering zowel als op sommige plaatsen bevloeiing mogelijk. Er
kwamen immers ook bevloeide, zogenaamde waterbeemden voor. In uitermate
vochtige beboste laagveendepressies werd turf gestoken en hout en andere
producten geoogst. Het landschap is bijzonder interessant voor wat
betreft de historische nederzettingsgeografie en de daarmee gepaard
gaande evolutie van het bodemgebruik. Het gehucht De Houw heeft een
langgerekte vorm en ligt in een zijdal van de Bosbeekvallei. Het
kleinere gehucht Aartshouw is geconcentreerd langs de verkeersweg
As-Opoeteren aan de voet van de valleihelling. De permanente
aanwezigheid van water was bij de vestiging een belangrijke voorwaarde.
Het traditionele hoevetype is de langgestrekte hoeve met de nok
loodrecht op de straat, oorspronkelijk opgetrokken in vakwerk en
versteend tijdens de 19de eeuw. Achter de bebouwing bleef de
opstrekkende percelering behouden in akkers en weiden, waartussen
bomenrijen, ijle houtkanten, paden of wegen de perceelsgrenzen aangeven.
Opmerkelijk zijn ook de kapelletjes en kruisen, die de gehuchten sieren.
Buiten het akkerareaal en enkele bosjes rond de gehuchten kwam op het
zandig plateau een schrale heidevegetatie voor, die als
gemeenschappelijk graasterritorium voor de veestapel fungeerde. De
grotere woonkernen hadden elk hun eigen heideareaal, zoals ook uit het
toponiem Achter de Houw blijkt. De heide hield hier als
cultuurhistorisch landschap stand tot aan het einde van de 18de eeuw,
waarna stilaan bos- en landbouwontginningen volgden, herkenbaar aan het
blokvormige, orthogonale wegenpatroon. Thans is de heide er gereduceerd
tot enkele relicten. Het huidig bodemgebruik op het plateau bestaat uit
een mozaiëk van naaldbossen, weiden en akkers, waarvan sommige omzoomd,
met houtkanten of -wallen. Rond de gehuchten zijn historisch stabiele
bosjes behouden. Het eind 18de eeuwse landschapspatroon bleef bewaard
tot de opkomst van de mechanisatie in de landbouw en het gebruik van
kunstmest in het begin van de twintigste eeuw. Kavels werden vergroot en
delen van de vallei gedraineerd en deels met populieren beplant. De
hooilanden en weiden in de vallei verruigden geleidelijk na de tweede
wereldoorlog. De bebouwing in de vallei nam toe (vooral
weekendverblijven en visvijvers). Niettemin blijft de vallei van de
Bosbeek een relatief ongerept landschap, dat ook heel wat bouwkundig
erfgoed herbergt. De molens hadden een grote impact op het uitzicht van
de vallei. Voor hun aanleg werden wegen tot diep in de vallei getrokken.
Om een voldoende verval te bekomen moest vaak een nieuwe bedding
gegraven worden. De meeste molens op de Bosbeek werden gebouwd tussen de
16de en de 19de eeuw. In de nabijheid van molens en nederzettingen
werden vijvers gegraven ten behoeve van de viskweek. De Theunissenmolen
te As wordt voor het eerst vermeld in 1551, maar kreeg de naam Oude
Molen, toen stroomopwaarts de Nieuwe molen in gebruik genomen werd. De
voormalige graanwatermolen te Opglabbeek - de Slagmolen - dateert van
1859 en heeft een sterk verbouwd woon- en molenhuis. De Dorpermolen,
soms ook Bergmansmolen genoemd, dateert uit 1530 en is daarmee het
oudste, nog bestaande gebouw van Opoeteren. Vlakbij staat de
Sint-Dyonisiuskerk met laat-gotische toren (1571). In de Bosbeekvallei
werden gedurende de 15de en 16de eeuw ook een aantal schansen opgericht,
waarvan de restanten met enige moeite kunnen waargenomen worden. Eén van
de bekendste is o.a. deze van Niel-bij-As aan de Schansbroekstraat,
opgericht in 1636. Het kasteel De Schans te Opoeteren dateert van het
midden van de 17de eeuw en bleef tot op heden vrij intact. Het werd
gebouwd op de grondvesten van het middeleeuws kasteel van de
heerlijkheid Dorne. Na 1775 werd rondom het waterkasteel een park
aangelegd. Eertijds was het een jachtpaviljoen van de prinsbisschoppen
van Luik.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het landschap strekt zich uit in de Bosbeekvallei, diep ingesneden in
het Kempens Plateau. De Bosbeekvallei is er grotendeels uitgesproken
asymmetrisch en heeft een hoge geomorfologische waarde. Zij wordt
gekenmerkt door een belangrijke dalbodem, met verschillende
erosieniveaus, waarin de relatief zuivere beek in talrijke
meanderbochten Maaswaarts kronkelt. De asymmetrie van de vallei uit zich
op verschillende manieren, met o.a. een complexe noordwestelijke en een
zeer steile zuidoostelijke valleiwand. Het pediment van de Bosbeek, op
de linkeroever, wordt als één van de belangrijkste beschouwd, omdat het
gevormd werd doorheen een dik pakket plateaugrinden. Een ander,
waardevol fysisch landschapselement op de linkeroever zijn de
duinreliëfs in de buurt van kasteel De Schans. Het voorkomen van
verschillende reliëfelementen en gradiënten (bodem, vochtigheid enz.)
zijn de basis voor een grote landschappelijke en ecologische
verscheidenheid. In de alluviale vlakte komen laagveengebieden voor.

Historische waarde:
~~~~~~~~~~~~~~~~~~~


Het landschap is bijzonder interessant voor wat betreft de
historische nederzettingsgeografie en de daarmee gepaard gaande evolutie
van het bodemgebruik. De verbindingsweg As-Neeroeteren dateert
waarschijnlijk van tijdens de Romeinse overheersing. Vanaf de 7de en
8ste eeuw zijn er aanwijzingen dat men de nederzettingen aan de rand van
de beekdalen optrok. Vanuit deze woonkernen werden de vallei en het
Kempens plateau steeds verder ontgonnen via een net van parallelle wegen
die beide met elkaar verbonden. Het gehucht De Houw is daar een
voorbeeld van. Achter de bebouwing bleef de opstrekkende percelering
behouden. Talrijke molens drukten hun stempel op de vallei, relicten van
energieaanwending in het verleden. In de Bosbeekvallei werden gedurende
de 15de en 16de eeuw ook een aantal schansen opgericht. Eén daarvan is
o.a. deze van Niel-bij-As aan de Schansbroekstraat, opgericht in 1636.
Het kasteel De Schans te Opoeteren dateert van het midden van de 17de
eeuw en bleef tot op heden vrij intact.

Esthetische waarde:
~~~~~~~~~~~~~~~~~~~

De Bosbeek meandert over praktisch de volledige
lengte in een relatief ongerepte vallei. De Bosbeekvallei is plaatselijk
bijna 30 meter diep en vertoont complexe en grillige vormen, zowel als
zachte hellingen. Het uitgesproken reliëf met bijhorende vochtgradiënten
en variatie in de begroeiing, gepaard met de relicten van ontginning en
van kleinschalige landbouw maken van het landschap een esthetisch
waardevol geheel.


Sociaal-culturele waarde:
~~~~~~~~~~~~~~~~~~~~~~~~~


Fiets- en wandelroutes werden
uitgestippeld ter ontsluiting van de omgeving voor zachte recreatie.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De vallei van de meanderende Bosbeek en haar zijdalen zijn bepalend
voor de opbouw en organisatie van het landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * landduin
 * steilrand
 * markante terreinovergang
 * holle weg

belangrijke dalbodem met pediment

**Hydrografische Elementen:**

 * waterloop
 * beek
 * vallei
 * meander


o.a. Bosbeek, Kleine Beek, Berkeinderzijp

**Moerassige gronden:**

 * moeras
 * veen
 * rietland
 * ven


vochtige beemden

**Geologie:**

 * ontsluitingen



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteeldomein De Schans

**Nederzettingspatronen:**

 * nederzettingspatroon
 * gehucht

gehuchten Aartshouw en De Houw

**Kastelen, landgoederen en aanhorigheden:**

 * kasteel
 * landgoed
 * kasteelgracht


kasteel De Schans

**Landbouwkundig erfgoed:**

 * hoeve
 * schuur
 * stal


**Molens:**

 * watermolen


Oude Molen, Slagmolen, Dorpermolen

**Militair erfgoed:**

 * schans


**Kerkelijk erfgoed:**

 * kerk
 * kapel


o.a. Sint-Dyonisiuskerk

**Klein historisch erfgoed:**

 * kruis


**Archeologische elementen:**
o.a. Gallo-Romeinse vondsten, industrieel-archeologisch erfgoed
(watermolens)

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * Romeinse weg


o.a. opstrekkend wegenpatroon tussen vallei, nederzettingen en
plateau, evenals achter De Houw

**Waterbouwkundige infrastructuur:**

 * dijk
 * sluis
 * grachtenstelsel
 * stuw



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * houtwal
 * hagen
 * perceelsrandbegroeiing

**Kunstmatige waters:**

 * poel
 * turfput
 * vijver


**Topografie:**

 * opstrekkend
 * historisch stabiel


**Historisch stabiel landgebruik:**

 * permanent grasland
 * plaggenbodems
 * heide


o.a. akkers, heiderelicten, vochtige hooi- en weilanden

**Typische landbouwteelten:**

 * hoogstam


**Bos:**

 * naald
 * loof
 * broek
 * hakhout
 * hooghout
 * struweel


**Bijzondere waterhuishouding:**

 * ontwatering
 * vloeiweide
 * watering


o.a. kleinschalige waterbeemden

OPMERKINGEN EN KNELPUNTEN
~~~~~~~~~~~~~~~~~~~~~~~~~

Belangrijke verstoringen zijn weekend huisjes op de beboste dalflanken
en in de vallei, rioolstorten in de Bosbeek en de zijbeken, motorcross
op de steile hellingen, schaalvergroting in de landbouw ten koste van
cultuurhistorisch waardevolle structuren en gepaard met overbemesting en
eutrofiëring. De recente bebouwing levert geen bijdrage tot de
landschapswaarden.
