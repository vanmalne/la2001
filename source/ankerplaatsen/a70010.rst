Kasteeldomein van 's Herenelderen
=================================

Anker ID: A70010
----------------

**Landschap**



C.TEKSTUELE Omschrijving
------------------------

's Herenelderen ligt in het brongebied van de Demer. Het is een
woonforenzengemeente met landbouw als voornaamste bedrijvigheid
(graangewassen, ook suikerbieten en fruitteelt). De bebouwing heeft zich
als een lint geconcentreerd aan de steenweg Tongeren-Spouwen, die in het
buitengebied langs weerszijden van een bomenrij is voorzien. De bewoning
klimt op tot de Romeinse periode. De antieke weg Tongeren-Kleine
Spouwen-Rosmeer loopt door het gebied. In de vroege middeleeuwen vormde
het met Genoelselderen één domein, dat omstreeks 1200 in twee
heerlijkheden werd gesplitst. Sinds 1501 was de heerlijkheid in bezit
van de familie de Renesse. De historische kern wordt gevormd door de
t.o.v. het straatdorp excentrisch gelegen kasteelgebouwen met de
Sint-Stefanuskerk, pastorie en kerkhof in de onmiddellijke omgeving. Zij
liggen geconcentreerd aan de Sint-Stefanusstraat, in een bocht die de
dienstgebouwen van het kasteel volgt. De huidige kerk, in Maasgotische
stijl volledig uit mergelsteen opgetrokken, stamt uit de 15de eeuw. Het
kasteel is een U-vormig waterkasteel, bestaande uit componenten van
verschillende perioden, waarvan het oudste uit de 16de eeuw
(laatgotiek). De omgrachting is nagenoeg intact en wordt gevoed vanuit
de vijver. De barokke kasteelhoeve strekt zich uit langsheen de
Sint-Stefanusstraat en is voorzien van twee hoektorens. De toegang is
een inrijpoort in het hoevegebouw. Haaks daarop staat een langgerekte
oranjerie met in de hoek een vierkante toren. Het kasteel is omgeven
door een park in landschapsstijl met vijvers. Het park wordt aan de
achterzijde afgeboord door de zogenaamde Witte dreef. Centraal tegenover
het kasteel staat daar een kapel in het park. Vanaf de Witte dreef
vertrekt in de aslijn van het kasteel een langgerekte strook bos in
zuidwestelijke richting, aan één zijde geflankeerd door de Eikelendreef.
Die dwarst een holle weg en loopt dan uit in een klein bosgebied. Zowel
de verbindingsstrook als het bos aan het uiteinde zijn historisch
stabiel. Ook de perceelsstructuur is deels behouden gebleven. In noord-
en zuidoostelijke richting sluit het park aan op de valleibossen die de
bovenlopen van de Demer omgeven. De kasteelvijvers, die door vissers
druk worden bezocht, worden trouwens door de Demer gevoed. Het landschap
wordt bepaald door de half-open zichten begrensd door enerzijds
bebouwing en enkele boomgaarden en anderzijds bomenrijen, stroken bos en
graslanden beplant met populieren. In de verdere omgeving primeert open
akkergebied. Westelijk is de spoorlijn Tongeren-Bilzen zichtbaar. Het
gebied is attractief voor zachte recreatie. Fiets- en wandelroutes zijn
er uitgestippeld.



B.landschapswaarden
-------------------


Historische waarde:
~~~~~~~~~~~~~~~~~~~


De historische kern wordt gevormd door de t.o.v. het straatdorp
excentrisch gelegen kasteelgebouwen met de Sint-Stefanuskerk, pastorie
en kerkhof in de onmiddellijke omgeving. De huidige kerk, in
Maasgotische stijl volledig uit mergelsteen opgetrokken, stamt uit de
15de eeuw. Het kasteel is een U-vormig waterkasteel, bestaande uit
componenten van verschillende perioden, waarvan het oudste uit de 16de
eeuw (laatgotiek). De omgrachting is nagenoeg intact. Het omgevende
landschapspark met vijvers wordt afgeboord door de Witte Dreef. Haaks
daarop ligt de Eikelendreef die aansluit op een zone met historisch
stabiele percelering en historisch stabiel bosgebied.

Esthetische waarde:
~~~~~~~~~~~~~~~~~~~

Het landschap wordt bepaald door de variatie aan
half-open zichten, enerzijds begrensd door de (historische) bebouwing en
enkele boomgaarden en anderzijds door bomenrijen, stroken bos en
graslanden beplant met populieren. In de verdere omgeving primeert open
akkergebied.


Sociaal-culturele waarde:
~~~~~~~~~~~~~~~~~~~~~~~~~


Het gebied is attractief voor zachte
recreatie. Fiets- en wandelroutes zijn er uitgestippeld. De
kasteelvijvers worden door vissers bezocht.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Zowel de Demer als de aanwezigheid van het kasteeldomein waren hier
bepalend voor de opbouw en organisatie van het landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * holle weg

zacht glooiend reliëf

**Hydrografische Elementen:**

 * beek
 * vallei


bovenlopen Demer

**Moerassige gronden:**


vochtige beemden

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteelpark

**Nederzettingspatronen:**

 * nederzettingspatroon

straatgehucht

**Kastelen, landgoederen en aanhorigheden:**

 * kasteel
 * orangerie
 * landgoed
 * kasteelgracht


**Bouwkundig erfgoed:**

 * huis


**Landbouwkundig erfgoed:**

 * hoeve
 * schuur
 * stal


**Kerkelijk erfgoed:**

 * kerk
 * kapel
 * pastorie


**Archeologische elementen:**
Gallo-Romeinse vondsten

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Romeinse weg


Tongeren-Spouwen

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver


**Topografie:**

 * onregelmatig
 * historisch stabiel


deels historisch stabiel

**Historisch stabiel landgebruik:**


grasland onder boomgaarden, vochtige beemden, open akkers

**Typische landbouwteelten:**

 * hoogstam


**Bos:**

 * loof
 * broek
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

De recente bebouwing levert geen bijdrage tot de landschapswaarden.
