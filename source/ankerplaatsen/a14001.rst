Brakwaterschorren langsheen de Schelde ten noorden van Antwerpen
================================================================

Anker ID: A14001
----------------



C.TEKSTUELE Omschrijving
------------------------

Deze ankerplaats betreft het schorrengebied (Galgenschoor, Groot
Buitenschoor en Schorren van Doel) langsheen beide oevers van de Schelde
ten noorden van Antwerpen tussen de grens met Nederland en het
voormalige polderdorp Lillo. Daarnaast werd eveneens een gedeelte van
het historische polderdorp Doel, alsook de Prosperpolder en Prosperdorp
opgenomen. Het gebied wordt langs de oostkant ingesloten door industrie
en haveninfrastructuur; de zuidgrens wordt gevormd door de
Liefkenshoektunnel. Het betreft de relicten van een uitgebreid en
ingewikkeld stelsel van 'buitendijkse gronden' die de mens doorheen de
geschiedenis met wisselende kansen steeds opnieuw heeft ingedijkt en
omgezet naar vruchtbare cultuurgronden. Op de kaarten van Ferraris
(1777) en Vandermaelen (1850) herkennen we de ankerplaats als een
ingewikkeld rivieren- en geulenstelsel dat de toenmalige Westerschelde
verbond met de huidige Oosterschelde. In en rond het gebied kwamen
slikken, schorren en moerassen tot ontwikkeling, die op de hoger gelegen
gronden onderbroken werden door kleine bewoningskernen. Rond 1870 werd
echter een verbinding tot stand gebracht tussen Zuid-Beveland (NL) en
het vasteland, waardoor de natuurlijke verbinding tussen de Wester- en
Oosterschelde verdween. Latere inpolderingen hadden een bijkomend
verlies van slikke- en schorrengebied tot gevolg. De vandaag resterende
schorrengebieden zijn vroeger in cultuur geweest o.v.v. intensieve
begrazing. De hier en daar nog aanwezige greppelpatronen vormen een
historisch restant van deze beheersvorm. Verschillende dijkstructuren in
het gebied kennen eveneens reeds een lange geschiedenis. Deze
brakwaterslikken en schorren betreffen een onvervangbaar landschap- en
vegetatietype gezien hun zeer specifieke milieuomstandigheden en trage
ontwikkelingsproces. In vergelijking met andere deelgebieden, was de
menselijke invloed op de slikken en schorren doorheen de geschiedenis
klein en beperkte die zich tot extensieve beweiding en maaien of snijden
van de vegetatie. Bovendien staan zij onder invloed van het
getijdenregime van de schelde -met regelmatige overstromingen tot
gevolg- en daarmee ook van het nagenoeg natuurlijke sedimentatie- erosie
proces. Omwille hiervan vertonen deze buitendijkse gebieden nog een hoge
graad van natuurlijkheid. De overgang van de rivier naar de slikken en
verder naar de hogere schorren en dijken vormt nog een mooie
chorosequentie en geeft ontstaan aan een zeer gradiëntenrijk landschap
met een gevarieerde flora die op nationaal niveau zeldzaam is. Deze
waterrijke en open gebieden zijn bovendien belangrijke rui-, foerageer-,
rust-, en broedgelegenheden voor watervogels en worden hiervoor op
internationaal niveau erkend. Tijdens de Tachtigjarige oorlog liet
Willem van Oranje, ter verdediging van Antwerpen, in 1578-1582 de
tweelingforten Lillo en Liefkenshoek bouwen. Door de strategische
ligging aan de Schelde en de tactiek van kunstmatige overstromingen was
Lillofort tijdens het Ancien Régime een belangrijke en vaak belegerde
vesting met militaire controle over de scheepvaart. De forten werden in
de loop der tijden dikwijls aangepast aan de evoluerende krijgskunde. In
1894 werden de, voor de verdediging van Antwerpen waardeloos geworden,
forten van Lillo en Liefkenshoek buiten militair gebruik gesteld. In
fort Lillo komt nu particuliere bewoning en horeca voor; fort
Liefkenshoek is weinig veranderd, maar verkeert in een vervallen staat.
Het polderdorp Doel dankt zijn ontstaan aan de indijkingen van de
Schelde, die in 1260 begonnen. Het betreft een zeldzaam voorbeeld van
urbanisatie: de geometrische aanleg werd in 1612 vastgelegd en is
sindsdien niet meer gewijzigd. Daarnaast omvat het bouwkundig erfgoed en
speelde het doorheen de geschiedenis als herkennings- en aanlegpunt aan
de Schelde ook een sociaal-culturele rol. De Zeedijkwindmolen van doel
dateert uit 1614 en betreft waarschijnlijk 1 van de oudste stenen molens
van Vlaanderen. De neoclassicistische kerk gaat terug tot de 2de helft
van de 19de eeuw. Het kerkpleintje ervoor is beboomd met een dreef van
lindenbomen en men vindt er een oorlogsgedenkteken en de oude dorpspomp.
De Prosperpolder werd in 1846 ingedijkt en drooggelegd door de hertogen
van Arenberg. Prosperdorp herbergt nog heel wat bouwkundig erfgoed. Zo
gaat de parochiekerk St.-Engelbertus, een monumentale neogotische kerk,
terug tot 1910-1911; ook de pastorie werd in 1910 opgetrokken. De
'Antoniushoeve', het 'Groothof', alsook de 'Prosperhoeve' gaan allen
terug tot de eerste helft van de 20ste eeuw. Ook te vermelden is de
voormalige St. - Michielsschool, die in 1924 werd gebouwd, doch in 1975
bij gebrek aan leerlingen werd gesloten. De openheid en natuurlijkheid
van het gehele gebied resulteert in een esthetisch waardevolle 'groene'
enclave, binnen de industrie en infrastructuur van de Antwerpse Haven.
Het polderdorp doel is een zeldzaam en historisch waardevol restant van
de oude, kleine bewoningskernen langsheen de Schelde.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De slikken en schorren langsheen de schelde betreffen een
onvervangbaar landschap- en vegetatietype gezien hun zeer specifieke
milieuomstandigheden en trage ontwikkelingsproces. In vergelijking met
andere deelgebieden, was de menselijke invloed op slikken en schorren
doorheen de geschiedenis klein en beperkte die zich tot extensieve
beweiding en maaien of snijden van de vegetatie. Bovendien staan zijn
onder invloed van het getijdenregime van de schelde -met regelmatige
overstromingen tot gevolg- en daarmee ook van het nagenoeg natuurlijke
sedimentatie- erosie proces. Omwille hiervan vertonen de buitendijkse
gebieden vaak nog een hoge graad van natuurlijkheid. Daar de hoeveelheid
zoet water dat de Schelde zeewaarts voert ver beneden het volume zout
water ligt, hebben we hier te maken met brakwaterschorren, gekenmerkt
door een zeer typische vegetatie. De overgang van de rivier naar de
slikken en verder naar de hogere schorren en dijken, geeft ontstaan aan
een zeer gradiëntenrijk landschap met een gevarieerde flora die op
nationaal niveau zeldzaam is. Deze waterrijke en open gebieden zijn
bovendien belangrijke rui-, foerageer-, rust-, en broedgelegenheden voor
watervogels en worden hiervoor op internationaal niveau erkend.

Historische waarde:
~~~~~~~~~~~~~~~~~~~


De slikken en schorren die we hier vandaag nog vinden zijn een
restant van een oorspronkelijk zeer uitgebreid en ingewikkeld stelsel
van buitendijkse gronden zoals aangegeven op de historische kaarten van
Ferraris en Vandermaelen. De schorrengebieden zijn vroeger in cultuur
geweest o.v.v. intensieve begrazing. Het nu nog aanwezige greppelpatroon
is een historisch restant van deze beheersvorm. Verschillende
dijkstructuren in het gebied kennen eveneens reeds een lange
geschiedenis. Vanwege de tijd die een schorre nodig heeft om van haar
beginstadium tot een volledige natuurlijke ontwikkeling te evolueren (50
tot 100 jaar) kan worden gesteld dat dit landschapstype zeer moeilijk
vervangbaar is en daarom een hoge historische waarde vertegenwoordigt.
Ook de forten van Lillo en Liefkenshoek zijn duidelijk op de historische
kaarten te herkennen. Ze vinden hun oorsprong immers reeds tijdens de
Tachtigjarige Oorlog, toen Willem van Oranje, ter verdediging van
Antwerpen, in 1578-1582 de tweelingforten liet optrekken. De
Prosperpolder werd op het water veroverd en ingedijkt in 1846. Het dorp
herbergt nog heel wat bouwkundig erfgoed. We vermelden de
'Prosperhoeve', het 'Groothof', de pastorie en de parochiekerk St.-
Engelbertus. Het dorp Doel is een zeldzaam voorbeeld van urbanisatie: in
1614 werd heel de geometrische aanleg op kaart vastgelegd en sindsdien
is er niets meer veranderd. Daarnaast omvat het ook bouwkundig erfgoed:
zo dateert de Zeedijkwindmolen van 1614 en gaat de neoclassicistische
kerk terug tot de 2de helft van de 19de eeuw.

Esthetische waarde:
~~~~~~~~~~~~~~~~~~~

De restanten goed bewaarde slikken en schorren
vormen samen met de forten een geheel dat de geschiedenis en functie van
dit rivierlandschap weerspiegelt. De openheid van dit type landschap
laat weidse, panoramische zichten toe, die jammer genoeg door de
omgevende industrie in een aantal richtingen worden beperkt.


Sociaal-culturele waarde:
~~~~~~~~~~~~~~~~~~~~~~~~~


Het polderdorp Doel heeft reeds een lange
geschiedenis achter de rug als herkenningspunt langs de Schelde. De naar
Antwerpen komende schepen moesten in het verleden, na hun zeereis, in de
haven van doel een quarantaine van 3 dagen doormaken.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De slikken en schorren vormen, samen met de goed bewaarde forten van
Lillo en Liefkenshoek, kleine enclaves van open en waterrijke gebieden
met historische waarde tussen de opgespoten gronden en industriële
infrastructuur van de Antwerpse Haven. De polders, die Prosperder
omgeven, worden doorsneden door kaarsrechte dreven. Samen met het
achterliggende poldergebied en de polderdorpen vormt de aaneenschakeling
van rivier naar slikken, schorren en dijk een mooie chorosequentie van
een in cultuur gebracht rivierlandschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * steilrand
 * markante terreinovergang

**Hydrografische Elementen:**

 * rivier
 * kreek


de Schelde

**Moerassige gronden:**

 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * gehucht

Prosperdorp

**Bouwkundig erfgoed:**

 * (heren)woning


Enkele karakteristieke woningen te Lillofort.

**Landbouwkundig erfgoed:**

 * hoeve
 * schuur


Anoniushoeve, Prosperhoeve

**Molens:**

 * windmolen


**Militair erfgoed:**

 * fort


Fort Lillo, Fort Liefkenshoek

**Kerkelijk erfgoed:**

 * kerk
 * kapel
 * pastorie


St. -Engelbertus

**Klein historisch erfgoed:**

 * gedenkteken
 * grenspaal


dorpspomp

 **Archeologische elementen:**
archeologische vindplaatsen met aardewerk uit de Ijzertijd en
préhistorische werktuigen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * dijk


**Andere:**
greppelpatroon, overzet

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * solitaire boom


aanplantingen Lillofort

**Lijnvormige elementen:**

 * bomenrij

aanplantingen Lillofort

**Topografie:**

 * historisch stabiel


**Bos:**

 * loof


**Bijzondere waterhuishouding:**

 * polder
 * uiterwaarden
 * buitendijks


Prosperpolder

 **Andere:**
schorre, slikke, zandplaat

OPMERKINGEN EN KNELPUNTEN
~~~~~~~~~~~~~~~~~~~~~~~~~

De oprukkende haveninfrastructuur vormt een sterke bedreiging voor de
overblijvende brakwaterslikke en -schorre ten noorden van Antwerpen,
alsook voor het voortbestaan van het polderdorp Doel. De vervuiling van
het Scheldewater heeft een negatieve invloed op de vegetatie van deze
buitendijkse gebieden.
