Vallei van de Zwarte Beek van Meldert tot Zelem
===============================================

Anker ID: A27003
----------------



A.TEKSTUELE Omschrijving
------------------------

De benedenloop van de Zwarte Beek vloeit vanaf Meldert (Lummen) in
zuidwestelijke richting om voorbij Zelem (Halen) op te gaan in de vallei
van de Demer. Ze vloeit daarmee pas samen nabij Diest. De beek kronkelt
hier tussen steeds hogere getuigenheuvels, enkele malen inkrimpend tot
een smal lint van hooi- en weilanden, dan weer uitdeiend tot een bredere
vlek, afhankelijk van de ruimte die de ijzersterke zandsteenruggen haar
laten. De Diestiaan-zandsteenheuvels liggen hier als uitlopers van het
Hageland. Het zijn de overblijfselen van het oorspronkelijk massief van
het Tertiair, die zich hebben kunnen handhaven door een beschermende
laag. Verantwoordelijk hiervoor is het in de bodem aanwezige glauconiet,
dat in een vroeger (sub)tropisch , marien milieu ontstaan is. Het
verweringsproduct van glauconiet noemt limoniet en heeft de eigenschap
om zandkorrels aan mekaar te kitten, zodat stenig grof zand ontstaat.
Weer en wind hebben alzo minder invloed op deze heuvels. De Zwarte Beek
is nog één van de zeldzame waterlopen die haar natuurlijke meandering
behouden heeft. De valleibeemden worden hier doorgaans broeken genoemd.
Het gebied wordt doorsneden door een veelheid aan zijbeken (o.a. de
Bakelsbeek) en grachten. Het Zwart Water is één van de kunstmatige
afwateringskanalen van de broeken in de Demervallei. Behalve de
heuvelruggen komen ten zuiden van de vallei een aantal depressies voor.
De Goren bestaan uit een strook lange, smalle vijvers met loofhoutbosjes
op zandig substraat. Het Gorenbroek is is een natte depressie met
ruigten, struweeltjes en een aantal populierenaanplantingen. In het
noordelijke gedeelte ervan staan enkele weekendhuisjes. Het half-open
landschap in de vallei wordt thans in grote lijnen bepaald door
graasweiden met verspreid liggende hooilanden, ruigten, struwelen,
moerassen, broekbossen, een aantal bomenrijen en vijvers. Het
bodemgebruik is grotendeels historisch stabiel. Gebruik van de beemden
voor hooiproductie is ook hier wellicht blijven doorgaan tot na de
tweede wereldoorlog. Mogelijk bestond een gedeelte van de broeken uit
bevloeide, zogenaamde waterbeemden. 's Winters stonden alle broeken
langs de beken in de benedenloop van de Zwarte Beek blank. In
stroomafwaartse richting treffen we achtereenvolgens aan: de intensiever
gebruikte Lange Beemden, het Bakelsbroek, de Leunen ter hoogte van de
spoorlijn Hasselt-Diest, en het Rotbroek. De Leunen is wat rest van het
ooit veel grotere en botanisch erg gerenommeerde Zelems Moeras. Het is
nu een waardevolle valleikern met mooie struwelen, moerassen,
broekbossen, plassen en kleurrijke hooilanden. In de buurt lag ook de
Oude Schans. Daar waar de vallei begrensd wordt door de Diestiaanse
zandsteenruggen vinden we voornamelijk akkers, schralere graslanden,
heiderelicten en bossen. Noordelijk van Zelem zijn dat dennenbossen, ten
zuiden op de Steenberg hellingbossen. Rond het straatdorp Zelem is het
landschap aantrekkelijk gevarieerd met prachtige vergezichten over de
vallei en landschappelijk waardevolle elementen zoals holle wegen,
bomenrijen, houtkanten en oude monumenten. Het driehoekig dorpsplein,
met kiosk, wordt omringd door de Sint-Lambertuskerk, het kerkhof, de
pastorie, de gemeenteschool, enkele recentere woningen en een schuurtje
in vakwerk. Ten zuidoosten ligt het voormalige kartuizerklooster
Sint-Jansberg met in de buurt de hoeves Eksterhoek en Oude Pastorij. Het
klooster is een indrukwekkend, ommuurd complex temidden van boomgaarden
en velden. Een gekasseide weg leidt naar de huidige ingang, die de
noordvleugel in twee delen splitst. Op de kruising van de Kolenberg- en
Schomstraat ligt een gaaf geheel van twee 19de eeuwse huizen en een
hoeve, in hun met hagen omringde tuinen. Ten noordwesten staat het
zogenaamde Geesthuis, een alleenstaande herenwoning in witgekalkte
baksteenbouw in een mooi park met enkele oude bomen. De ligging op een
kavel met deels gedempte omgrachting wijst op een oude inplanting.
Kasteel Lobos bij de Zwarte Beek bezit een hoeve en een park met enkele
merkwaardige bomen en resten van de omgrachting. Het is bereikbaar langs
een gekasseide dreef met inrijhek. Ten noordoosten staan nog enkele
langgevelhoeves in versteend vakwerk. Vermeldenswaard zijn tenslotte ook
de Sint-Willibrorduskerk en de vroegere pastorie, aan de valleirand in
Meldert, vanwaaruit eveneens een zicht op de vallei mogelijk is. Hoewel
het valleigebied relatief weinig intensief gebruikt wordt, veroorzaken
het soms smalle beekdal, de bewoningsdruk en de verstoring op
verschillende plaatsen minder kansen voor duurzame kwaliteit. De
omgeving biedt alleszins de ruimte voor een landschapsgerichte, zachte
recreatie. Er zijn wandelroutes uitgestippeld. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het landschap strekt zich uit tussen de getuigenheuvels die hier als
uitlopers van het Hageland aanwezig zijn, en ten zuiden van de vallei
afwisselen met een aantal depressies. Het voorkomen van verschillende
reliëfelementen en gradiënten (bodem, vochtigheid enz.) zijn de basis
voor landschappelijke verscheidenheid met waardevolle kernen van hooi-
en weilanden, ruigten, struwelen, moerassen, broekbossen, een aantal
kleine landschapselementen, plassen enz.

Historische waarde:
~~~~~~~~~~~~~~~~~~~


Het landschap in de vallei wordt in grote lijnen bepaald door
graasweiden met verspreid liggende hooilanden, ruigten, struwelen,
moerassen, broekbossen en een aantal vijvers. Het bodemgebruik is
grotendeels historisch stabiel. Gebruik van de beemden voor
hooiproductie is ook hier wellicht blijven doorgaan tot na de tweede
wereldoorlog. De waardevolle valleikern Leunen is wat rest van het ooit
veel grotere en erg gerenommeerde Zelems Moeras, dat de Oude Schans
herbergde. Opvallend is de samenhang met de akkers en bossen aan de
valleiranden en het voorkomen van kleine landschapselementen, bouwkundig
erfgoed en authentieke parkjes en tuinen. De dorpskern van Zelem aan de
valleirand, het kasteel Lobos bij de Zwarte Beek, het hoog gelegen,
voormalige kartuizerklooster Sint-Jansberg en de verspreide hoeven in de
buurt vormen een sedert eeuwen vergroeid geheel van religieuze en
wereldlijke elementen, landschappelijk en ruimtelijk met elkaar
verbonden.

Esthetische waarde:
~~~~~~~~~~~~~~~~~~~

Het half-open landschap van de vallei biedt een
hoge belevingswaarde. Het ligt ingesloten tussen heuveltoppen die ten
zuiden van de vallei afwisselen met een aantal depressies. Rond het
straatdorp Zelem is het landschap aantrekkelijk gevarieerd met prachtige
vergezichten over de vallei en landschappelijk waardevolle elementen.
Ook aan de valleirand te Meldert met kerk en vroegere pastorie zijn
zichten mogelijk.


Sociaal-culturele waarde:
~~~~~~~~~~~~~~~~~~~~~~~~~


De omgeving biedt de ruimte voor een
landschapsgerichte, zachte recreatie. Er zijn wandelroutes
uitgestippeld.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De vallei van de Zwarte Beek, die zich hier tussen steeds hogere
getuigenheuvels van het Diestiaan kronkelt, was bepalend voor de opbouw
en organisatie van het landschap.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * holle weg

getuigenheuvels en ten zuiden van de vallei enkele depressies

**Hydrografische Elementen:**

 * beek
 * vallei
 * meander


o.a. Zwarte Beek, Bakelsbeek

**Moerassige gronden:**

 * moeras
 * rietland


natte depressies, moeras, beemden, hier broeken genoemd, verruigde
hooilanden

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


o.a. kasteel Lobos, Geesthuis

**Nederzettingspatronen:**

 * nederzettingspatroon
 * plein

driehoekig plein in het straatdorp Zelem

**Kastelen, landgoederen en aanhorigheden:**

 * kasteel
 * landgoed
 * kasteelgracht


kasteel Lobos

**Bouwkundig erfgoed:**

 * (heren)woning
 * huis


o.a. Geesthuis

**Landbouwkundig erfgoed:**

 * hoeve
 * schuur
 * stal


o.a. Eksterhoek, kasteelhoeve Lobos, Oude Pastorij

**Militair erfgoed:**

 * schans


Oude Schans

**Kerkelijk erfgoed:**

 * kerk
 * klooster
 * pastorie


o.a. klooster Sint-Jansberg, Sint-Willibrorduskerk,
Sint-Lambertuskerk met kerkhof

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * dijk
 * sluis
 * grachtenstelsel
 * stuw


stelsel van grachten en zijbeken in de broeken van Demer en Zwarte
Beek

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver


**Topografie:**

 * onregelmatig


**Historisch stabiel landgebruik:**

 * permanent grasland
 * heide


beemden, hier broeken genoemd, akkers aan de valleirand,
heiderelicten

**Typische landbouwteelten:**

 * hoogstam


**Bos:**

 * naald
 * loof
 * broek
 * hakhout
 * hooghout
 * struweel


**Bijzondere waterhuishouding:**

 * ontwatering



OPMERKINGEN EN KNELPUNTEN
~~~~~~~~~~~~~~~~~~~~~~~~~

Hoewel het valleigebied relatief weinig intensief gebruikt wordt,
veroorzaken het soms smalle beekdal, de bewoningsdruk en de verstoring
op verschillende plaatsen minder kansen voor duurzame kwaliteit. In het
noordelijke gedeelte van het Gorenbroek ervan staan enkele
weekendhuisjes. De recente bebouwing levert geen bijdrage tot de
landschapswaarden.
