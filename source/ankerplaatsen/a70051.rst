Berlingen en Kuttekoven
=======================

Anker ID: A70051
----------------

**Landschap**



C.TEKSTUELE Omschrijving
------------------------

Het beoogde landschap is gelegen aan de noordwestrand van het massief
van Borgloon, dat zich ruim 30 m verheft boven de schiervlakte ten
zuiden van de lijn Heks, Bommershoven, Jesseren en Piringen. Het is
heuvelachtig en sterk ingesneden door erosie. Geografisch bevindt het
zich op het talud tussen Laag- en Midden-België. De steilrand valt hier
samen met de grens tussen Droog- en Vochtig Haspengouw en met de
overgang van de Zand- naar de Leemstreek. Deze natuurlijke steilrand is
een belangrijke landschapsvormende factor. Dergelijke overgangsgebieden
worden gekenmerkt door een eigen dynamiek. Uit landschap en bebouwing
spreekt een rijke landbouwtraditie. Er is een zuidoost-noordwest
georiënteerd patroon in de percelering waar te nemen, die mogelijk
teruggaat tot de Romeinse tijd. Andere perceelsstructuren dateren
vermoedelijk van de grote, middeleeuwse ontginningsperiode en werden
onder impuls van talrijke abdijen vanuit verschillende laathoven tot
stand gebracht. Opmerkelijk zijn de toponiemen eindigend op -veld, die
verwijzen naar van oudsher bebouwd akkerland. In dit landbouwlandschap
worden de beemden op de natte valleigronden gebruikt als weilanden of
populierenaanplantingen. Boomgaarden liggen rond de bebouwing en op de
hellingen. De hogere plateaudelen worden ingenomen door akkers. Verder
bepalen de hagen en holle wegen het landschapsbeeld. Het dorp Kuttekoven
(Borgloon) ontstond in de kleine vallei van de Rullingenbeek, die in
noordwestelijke richting stroomt en daar uitmondt in de Herk. Het
laathof van Cuttecoven kwam in 1290 in het bezit van de abdij van
Herckenrode, die meer dan de helft van het grondgebied bezat. Het
nederzettingspatroon is dat van een hoopdorp. Aan de hoger gelegen
Kuttekovenstraat, die de kern van het dorp vormt, bevinden zich enkele
hoeves rond de parochiekerk Sint-Jan-de-Doper en de voormalige pastorie.
Nieuwbouw is er uitzonderlijk. Van op het kerkhof is er zicht op het
bronamfitheater van de Rullingenbeek met zijn vlakke dalbodem en steile
hellingen. In het landschap worden verschillende blikvangers
waargenomen. Zuidelijk is het kasteel van Hulsberg wel zichtbaar, maar
het behoort niet tot het omschreven gebied. De spoorlijn Sint-Truiden -
Tongeren doorkruiste het gebied van west naar oost. De sporen werden in
1970-71 opgebroken maar de opgehoogde berm van het tracé is duidelijk
zichtbaar en deels als fietspad ingericht. Ook de oprijlaan van het
voormalige Hof van Herckenrode in de Kleestraat is nog zichtbaar.
Elementen van dit hof werden gebruikt bij de bouw van de gesloten hoeve
De Klee, die midden 19de eeuw nog werd aangeduid als Chateau La Clée. De
langs de buitenzijde witgeschilderde bakstenen gebouwen zijn gegroepeerd
rondom een rechthoekig gekasseid erf met centrale mestvaalt. Verder in
de straat staat het kasteel De Klee, gebouwd in 1904-07 als residentieel
herenhuis in eclectische stijl. Het is gelegen in een park in
landschapsstijl, afgesloten door een ijzeren hek. Halverwege tussen
Kuttekoven en Berlingen (Wellen), aan de oostelijke rand van de
riviervlakte van de Herk, ligt het gehucht Rullingen met het
gelijknamige kasteel. In de 17de eeuw werd de bestaande burcht door een
waterkasteel in Maasstijl vervangen, en na een grote brand in 1920
gerestaureerd in neotraditionele stijl met neorenaissance-inslag. De
kasteelhoeve werd toen gesloopt. Vlakbij ligt een alleenstaand
jachthuis. Het complex (12 ha) werd in 1978 door de Provincie Limburg
verworven en als toeristisch-recreatief centrum gerevaloriseerd. Het
domein werd voor het publiek toegankelijk gesteld. Ten zuiden ligt een
Engels park met enkele merkwaardige bomen en parkbos, doorsneden door
een rechte dreef. In het oosten begrenst een houtkant het akkerland, aan
de westelijke zijde gaat het parklandschap over in de
hoogstamboomgaarden van het Provinciaal Fructuarium met oude variëteiten
(voornamelijk kersen en pruimen). Ook de andere hoogstamboomgaarden in
de omgeving zijn van belang voor het behoud van oude fruitvariëteiten.
De Herk vormt de zuidoostgrens van het aan de overzijde gelegen
Berlingen. Op de steile helling tussen de rivier en de parochiekerk
Sint-Agatha ontspringt een krachtige bron. Prehistorische en Romeinse
vondsten wijzen op een vroege ontginningsgeschiedenis. Later behoorde
Berlingen tot het persoonlijke domein van de graven van Loon, vervolgens
was het in bezit van de prinsbissschoppen van Luik. Er bevonden zich een
vijftal laathoven. Op het grondgebied bevond zich ook een nu nog
bestaande banmolen, de zogenaamde Oude Molen, en een tweede, de Nieuwe
Molen, op de grens met Rullingen. De voormalige verbindingsweg tussen
beide molens is nog herkenbaar als een talud in het landschap. Berlingen
is steeds een landelijke gemeente gebleven. De historische bebouwing
bestaat voornamelijk uit dorpshoeven, zowel gesloten, semi-gesloten als
langgestrekte. Zij situeren zich vooral aan de Berlingenstraat en
Bronstraat, de meer recente bebouwing aan de excentrisch gelegen
Langstraat, de verbindingsweg tussen Hoepertingen en Wellen. De grote
hoeve met classicistisch woonhuis in de Bronstraat wordt gemeenzaam 't
Klein Kasteeltje genoemd. Het omgevende landschap wordt bepaald door de
natte valleigronden, in gebruik als weilanden of
populierenaanplantingen, de hoogstamboomgaarden rond de dorpskern en de
akkers op de hogere en drogere plateaudelen. De landelijke omgeving met
zijn pittoreske karakter is erg attractief voor zachte recreatie. Fiets-
en wandelroutes zijn er uitgestippeld.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het beoogde landschap is gelegen aan de noordwestrand van het massief
van Borgloon, dat zich ruim 30 m verheft boven de schiervlakte ten
zuiden van de lijn Heks, Bommershoven, Jesseren en Piringen. Het
landschap is heuvelachtig en sterk ingesneden door erosie. Geografisch
bevindt het zich op het talud tussen Laag- en Midden-België. De
steilrand valt hier samen met de grens tussen Droog- en Vochtig
Haspengouw en met de overgang van de Zand- naar de Leemstreek. Deze
natuurlijke steilrand is een belangrijke landschapsvormende factor.
Dergelijke overgangsgebieden worden gekenmerkt door een eigen dynamiek
en zijn in geografisch opzicht erg belangrijk. Het Provinciaal
Fructuarium, ten westen van het kasteel van Rullingen, streeft het
behoud van oude fruitvariëteiten na, en omvat voornamelijk een
verzameling van verschillende kersen- en pruimenbomen. Ook de andere
hoogstamboomgaarden in de omgeving zijn van belang voor het behoud van
oude fruitvariëteiten (dendrologische waarde).

Historische waarde:
~~~~~~~~~~~~~~~~~~~


Uit landschap en bebouwing spreekt een rijke landbouwtraditie. Er is
een zuidoost-noordwest georiënteerd patroon in de percelering waar te
nemen, die mogelijk teruggaat tot de Romeinse tijd. Andere
perceelsstructuren dateren vermoedelijk van de grote, middeleeuwse
ontginningsperiode en werden vanuit verschillende, nu verdwenen
laathoven tot stand gebracht. De historische bebouwing bestaat
voornamelijk uit dorpshoeven, zowel gesloten, semi-gesloten als
langgestrekte. Een bestaande, historische hoeve is De Klee, waarin
elementen van het voormalige Hof van Herckenrode werden verwerkt. Van
het kasteelcomplex van Rullingen is de hoeve verloren gegaan maar het
kasteel in neotraditionele stijl bewaard. Eveneens eigen aan de
landbouwtraditie zijn de watermolens op de Herk. Van de oude spoorlijn,
de zogenaamde fruitlijn, is het opgehoogde tracé nog aanwezig.

Esthetische waarde:
~~~~~~~~~~~~~~~~~~~

Het aangename en pittoreske omgevingsbeeld wordt
bepaald door de variatie van beemden en weiden, steile hellingen met
boomgaarden, hagen, holle wegen en open akkerland, waarin kastelen, kerk
en grote hoeven blikvangers vormen. Nieuwbouw is er uitzonderlijk.
Verder bepaalt de berm van de oude spoorlijn het dorpsbeeld.


Sociaal-culturele waarde:
~~~~~~~~~~~~~~~~~~~~~~~~~


De hele omgeving is erg attractief voor
zachte recreatie. Fiets- en wandelroutes zijn er uitgestippeld. Het
tracé van de oude spoorlijn is deels als fietspad ingericht. Het
kasteeldomein van Rullingen werd door de Provincie Limburg verworven en
als toeristisch-recreatief centrum gerevaloriseerd. Het domein werd voor
het publiek toegankelijk gesteld.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Mede bepalend voor de configuratie van het landschap waren enerzijds
de ligging van de vallei van de Herk en de haaks daarop lopende
Rullingenbeek en anderzijds de invloed vanuit grote hoeven, zoals o.a.
De Klee en de voormalige kasteelhoeve van Rullingen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * steilrand
 * holle weg

heuvelachtig, sterk ingesneden door erosie

**Hydrografische Elementen:**

 * rivier
 * beek
 * vallei


Herk, Rullingenbeek met bronamfitheater

**Moerassige gronden:**


vochtige beemden

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteelparken De Klee en Rullingen

**Nederzettingspatronen:**

 * nederzettingspatroon

hoopdorp Kuttekoven, straatdorp Berlingen

**Kastelen, landgoederen en aanhorigheden:**

 * kasteel
 * landgoed
 * omheining
 * kasteelgracht


De Klee, Rullingen

**Bouwkundig erfgoed:**

 * huis


**Landbouwkundig erfgoed:**

 * hoeve
 * schuur
 * stal


o.a. De Klee, Pexters, restanten Hof van Herckenrode, 't Klein
Kasteeltje

**Molens:**

 * watermolen


Oude Molen, Nieuwe Molen

**Kerkelijk erfgoed:**

 * kerk
 * kapel
 * pastorie


o.a. OLV van Lourdes, Sint-Jan-de-Doper, Sint-Agatha

 **Archeologische elementen:**
prehistorische en Gallo-Romeinse vondsten

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Romeinse weg


Tongeren-Herentals-Antwerpen

**Spoorweg:**

 * verlaten spoorweg

Sint-Truiden - Tongeren

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Topografie:**

 * blokvormig
 * historisch stabiel


zuidoost-noordwest georiënteerd patroon

**Historisch stabiel landgebruik:**

 * permanent grasland


vochtige beemden, grasland onder boomgaarden, akkers met traditioneel
open karakter

**Typische landbouwteelten:**

 * hoogstam


**Bos:**

 * loof
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Ruilverkaveling in voorbereiding. Recente bebouwing levert geen bijdrage
tot de landschapswaarden.
