Kasteeldomein van Duras
=======================

Anker ID: A27002
----------------



A.TEKSTUELE Omschrijving
------------------------

Het kasteeldomein van Duras is een uitgestrekt landgoed van circa 134
ha in het zachtglooiende Vochtig-Haspengouw ten noordwesten van
Sint-Truiden. Door zijn ontstaan, evolutie en bestanddelen is het
uitzonderlijk en bepalend voor de inrichting en organisatie van het
landschap. Het kasteel is in oorsprong een feodale burchtsite, zetel van
de graven van Loon, later de graven van Duras. De burcht werd eind 18de
eeuw gesloopt en vervangen door een classicistisch landhuis, opgevat als
een villa rustica naar Palladiaans model en onderdeel van een echte
ferme ornée, een toentertijd vooruitstrevend en in België zeldzaam
concept. De overgang van ferme ornée naar kasteelpark in vroeg
landschappelijke stijl gebeurde rond 1820. Naast het park ten
noordoosten van het kasteel werd toen ook een nieuwe moestuin aangelegd.
Het voorplein werd een statige erekoer, opgevat als een rechthoekig
symmetrisch erf tussen de drie kasteelvleugels. De gekasseide oprit
loopt rond een centrale graspartij met achthoekig waterbekken en
fontein. In de loop van de eeuw werd het kasteeldomein verder
uitgebreid, sedert 1864 met een vrijstaande boerderij. De kaart van het
Dépôt de la guerre (opname 1871, uitgave 1877) toont de toestand van het
domein, zoals het ook grotendeels is bewaard. De toegangen tot het
kasteeldomein zijn naar datering en belangrijkheid gedifferentieerd in
vormgeving en materiaalgebruik. De hoofdtoegang tot het landgoed ligt op
een vijfsprong van dreven en is aangelegd als een ovaal plein, rondom
beplant met lindenbomen en afgebakend met kettingen tussen hardstenen
kettingpalen, later geassembleerd met een smeedijzeren hek. De
oorspronkelijke, rechte oprijlaan vertrekt vanaf een classicistisch
ingangshek als een gekasseide bosdreef, maar is nu in onbruik geraakt.
Enkel het gedeelte vanaf de vijfsprong wordt thans als oprit benut. De
tweede, afbuigende oprijlaan naar het kasteel wordt eveneens afgesloten
door een classicistisch inrijhek. Het ereplein is bereikbaar via een
dubbelbogige brug over de ringgracht. Op de aansluitende keermuur staat
een fraaie, monumentale afsluiting in empirestijl met een centrale
hoofdpoort en twee haaks ingeplante zijpoorten. Van vier nagenoeg
identieke, eenvoudige poorthekken tenslotte staat er één aan de
Gorsemdorpstraat, een tweede in de Herestraat als toegang tot het
parkbos, één ertegenover naar het Zwartaardebos, en een vierde leidt
naar het boswachtershuis. Naar het voorbeeld van de klassieke ganzenvoet
heeft het landschapspark drie uitwaaierende assen met uitzicht op het
achterliggend landschap, begeleid door zorgvuldig gepositioneerde
solitairen en bomengroepen of -gordels in de weilanden langs de
Molenbeek. De zichtlijnen zijn verstoord door uitbreiding van de
begroeiing. De watergordel rond de haast cirkelvormige kasteelsite
fungeert als vijver en is de verlandschappelijkte buitenste ringgracht
van de oude castrale motte. Hij wordt gevoed door de Langebeek, een
aftakking van de Molenbeek, en ontspringt ten noordwesten uit een
kunstmatige met varens begroeide cascade van gestapelde kalkrots en
veldstenen. In de verbreding ten noordoosten liggen vier schilderachtige
eilandjes. Een wit gepleisterd tuinpaviljoentje staat aan de rand van
het meest oostelijke eiland. Een rondweg en afbuigende wandelpaden,
waarin ook de toegangen zijn opgenomen, ontsluiten het park. Het huidig
padenpatroon gaat terug tot de periode van aanleg maar is vereenvoudigd
en bovendien grotendeels dichtgegroeid. Het vijverpad ten noorden van
het kasteel loopt over een brugje met eenvoudige maar fraaie
brugleuning. De paden lopen door in het noordwestelijke parkbos en aan
de overkant van de Herestraat in het omheinde Zwartaardebos. Daar heeft
het sinuerend bospad een verbinding met de Zwartaardeweg richting
Kluiskapel in Zoutleeuw. Het reliëf, aan de rand van het valleigebied
van de Gete, is er steiler, met cultuurtaluds die akkers en resterende
fruitweiden begrenzen. Het zuidelijk deel van het kasteeldomein bestaat
uit beboomde gedeelten en grote hoogstamboomgaarden aan weerszijden van
de oprijlaan. De aansluitende omgeving wordt gekenmerkt door bossen en
landerijen met akkers en weiden. De watergraanmolen ten oosten langs de
Molenbeek (te Gorsem), dateert wellicht van einde 18de eeuw, maar werd
verschillende keren verbouwd. De monumentale, noord-zuid geëxposeerde en
ommuurde moestuin ligt ten westen van het kasteel en is nog slechts
beperkt in gebruik. De hoofdingang ervan, met hoog, smeedijzeren hek,
ligt in de korte zuidermuur. Leifruit groeit tegen de muur of vrijstaand
langs het meesterspad. Van de oude, symmetrisch opgestelde serres
blijven er nog een viertal goed bewaard over. De oranjerie aan de
noordzijde werd eind 20ste eeuw tot woning ingericht. De boomkwekerij
erachter heeft een ommuring met afgeronde hoeken en is toegankelijk
langs twee identieke hekken op halve hoogte. Nu is het een grasveld met
een centraal waterbekken. Achter de boomkwekerij en leunend tegen de
hoge bakstenen ommuring, ligt nog een dienstgebouw met open
stelplaatsen. Ten westen staat een architecturaal verzorgd en pittoresk
tuinmanshuis uit 1865. 



B.landschapswaarden
-------------------


Historische waarde:
~~~~~~~~~~~~~~~~~~~


Door zijn ontstaan, evolutie en bestanddelen is het kasteeldomein van
Duras uitzonderlijk. In oorsprong een feodale burchtsite werd eind 18de
eeuw een classicistisch landhuis gebouwd, opgevat als een villa rustica
naar Palladiaans model en onderdeel van een echte ferme ornée, een
toentertijd vooruitstrevend en in België zeldzaam concept. De overgang
van ferme ornée naar kasteelpark in vroeg landschappelijke stijl
gebeurde rond 1820. Het kasteeldomein werd in de loop van de eeuw verder
uitgebreid en bleef sindsdien grotendeels bewaard. Behalve de
verschillende bestanddelen van het domein en de omgevende landerijen
resteert ook uit de voor verschillende periodes kenmerkend hekwerk aan
de toegangen.

Esthetische waarde:
~~~~~~~~~~~~~~~~~~~

Het uitgestrekt domein omvat een variatie aan
bestanddelen: park in landschappelijke stijl, monumentale moestuin,
watermolen (op Gorsem), weilanden, hoogstamboomgaarden, bomengroepen en
bossen, verbonden door dreven, bomengordels, wegen en paden. Het
kasteelpark is aangelegd rond drie uitwaaierende zichtassen met uitzicht
op het achterliggend landschap. De landschappelijke omgeving sluit
daarop aan met landerijen en bossen.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Door zijn ontstaan, evolutie en bestanddelen is het kasteeldomein van
Duras bepalend voor de inrichting en organisatie van het landschap.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf

zacht glooiend reliëf

**Hydrografische Elementen:**

 * beek


Langebeek, Molenbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteelpark Duras

**Kastelen, landgoederen en aanhorigheden:**

 * kasteel
 * orangerie
 * hovenierswoning
 * boswachterswoning
 * landgoed
 * muur
 * omheining
 * kasteelgracht


kasteeldomein Duras

**Molens:**

 * watermolen


o.a. Grevensmolen

**Kerkelijk erfgoed:**

 * kapel


kluiskapel van de Osseweg (Zoutleeuw)

 **Andere:**
belangrijk hekwerk aan de historische toegangen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


ontsluitende wandelpaden en (rond)wegen

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant

**Kunstmatige waters:**

 * vijver


**Topografie:**

 * onregelmatig
 * historisch stabiel


**Historisch stabiel landgebruik:**

 * permanent grasland


weiden van de Molenbeek

**Typische landbouwteelten:**

 * hoogstam


**Bos:**

 * loof
 * hooghout
 * struweel


o.a. parkbos, Zwartaardebos

OPMERKINGEN EN KNELPUNTEN
~~~~~~~~~~~~~~~~~~~~~~~~~

De zichtlijnen in het kasteelpark zijn verstoord door uitbreiding van de
begroeiing. Recente bebouwing levert geen bijdrage tot de
landschapswaarden.
