Groot Ter Doest
===============

Anker ID: A30068
----------------

**Landschap**



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


natuurlijk en/of artificieel

**Moerassige gronden:**

 * rietland


Monnikenwerve

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur
 * stal


Groot Ter Doest en kleinere hoeve; toegangspoort

**Kerkelijk erfgoed:**

 * kapel


**Archeologische elementen:**
restanten van vroegere abdij Ter Doest

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * kanaal
 * grachtenstelsel


Lissewegevaartje

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * knotbomenrij

vlakbij hoeve zeer gave perceelsrandbegroeiing; rond hoeve

**Historisch stabiel landgebruik:**

 * permanent grasland


**Typische landbouwteelten:**

 * hoogstam


boomgaard bij Ter Doest

**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~~

Deze ankerplaats is gekneld tussen de bebouwing van Lissewege in het
noorden, de industriezone in het zuiden, het kanaal in het oosten en de
spoorwegberm in het westen. Op die manier wordt het open karakter van
dit polderlandschap zwaar aangetast, maar vormt het dorp van Lissewege
een blikvanger omdat in noordelijke richting nog een doorkijk mogelijk
is. Door het geïsoleerd karakter van deze ankerplaats in de sterk
bebouwde en versneden omgeving, is de belevingswaarde minder groot.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De dunne bovenste afzettingen van klei en zavel zorgen dat lokaal ook
oudere getijdeafzettingen aan de oppervlakte liggen. De natte
bodemcondities van deze poldergronden en het historisch graslandgebruik
brengen een rijke vochtminnende flora met zich mee met verspreid
halofiele vegetatie die uitzonderlijk niet gebonden is aan fossiele
kreken in de ondergrond.

Historische waarde:
~~~~~~~~~~~~~~~~~~~


Deze polder vertoont de sporen van ontginning op initiatief van de
middeleeuwse Abdij Ter Duinen: microreliëf door veen- en
klei-ontginning, grachten, afwateringslanen, perceelsrandbegroeiing,… De
gebouwen van het Groot Ter Doest en in het bijzonder de monumentale en
goed bewaarde schuur, vormen belangrijk bouwkundig erfgoed en verwijzen
op een herkenbare manier naar het belang van deze ontginningssite van de
Abdij Ter Duinen. Vooral de monumentale schuur is zeer goed bewaard en
is een zeldzaam voorbeeld van een grote dwarsschuur, een zgn. grangia.
Het historisch permanent graslandgebruik vormt de landschappelijke en
historische omkadering van de hoeve.

Esthetische waarde:
~~~~~~~~~~~~~~~~~~~

Het geheel van aaneengesloten graslanden met
lokaal nog gave knotbomenrijen, en de hoeve met monumentale schuur
vormen een landschappelijk gaaf en herkenbaar geheel als elementen en
structuren van de ontginningsgeschiedenis van deze polders. De knotbomen
en rietkragen accentueren het geometrische grachten- en
perceleringspatroon.


Sociaal-culturele waarde:
~~~~~~~~~~~~~~~~~~~~~~~~~


Het natuurreservaat Monnikenwerve heeft
door zijn status een socio-culturele waarde.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De hoeve (en speciaal de schuur) vormen de blikvanger in dit vlakke
landschap. De percelering en de hangt vast aan de inplanting van de
hoeve omdat ze aan de basis lag van de ontginning. De hoeve heeft dus
een zeer grote ruimtelijk-structurerende waarde.



C.TEKSTUELE Omschrijving
------------------------

Deze ankerplaats ligt ten westen van het Boudewijnkanaal tussen Brugge
en Zeebrugge en ten zuiden van Lissewege (gem. Brugge). De bodem bestaat
uit klei en zavel van getijde-afzettingen uit de 11e eeuw die slechts
een dunne laag vormen boven een oudere getijdeafzetting. Volgens de
bodemkaart behoort het gebied tot de Middellandpolders en lokaal ligt
door vergraving Oudland aan de oppervlakte. Deze polders kennen
gedurende het gehele jaar een zeer hoge grondwaterstand door hun lage
ligging. Enkele percelen zijn door ontvening en uitgraving van ander
materiaal kunstmatig verlaagd: rond Monnikenwerve en ten zuidoosten van
de hoeve zijn de gronden ontveend geweest; ten oosten van de hoeve rond
de boomgaard is waarschijnlijk klei uitgegraven voor bakstenen. Door de
natte bodemcondities hebben grote stukken van dit gebied permanent onder
grasland gestaan terwijl op de drogere hogere gronden ten noorden en
oosten van de hoeve akkerland voorkwam. Momenteel is het graslandgebruik
nog overvloedig aanwezig wat resulteert in een rijke en hoofdzakelijk
vochtminnende flora. Vooral in de laag gelegen ontveende en uitgegraven
gronden komen halofiele soorten voor door de capillaire stijging van
brak grondwater dat afkomstig is uit het Boudewijnkanaal. In de
polderstreek komt halofiele vegetatie algemeen voor rond fossiele
krekenstelsels, wat hier echter niet het geval is. De perceelsstructuur
hangt vast aan de hoeve Groot Ter Doest en bestaat uit grote regelmatige
percelen begrensd door grachten met rietvegetatie. Binnen de percelen
zijn soms afwateringslanen aanwezig en vooral rond de hoeve zelf zijn
nog resten van knotbomenrijen langs de perceelsgrenzen aanwezig. In de
grachten vormt water- en moerasvegetatie een rijke begroeiing en een
ideaal biotoop voor talrijke avifauna. Tijdens de middeleeuwen stond de
abdij Ter Doest, een zusterabdij van de Cisterziënserorde van Abdij Ter
Duinen, op de plaats van de huidige hoeve, die echter tijdens de
godsdienstoorlogen in de 16e eeuw vernield werd. In 1652 werd met het
puin van het klooster en de kerk de huidige hoeve en stallingen gebouwd
in Vlaamse renaissance-stijl. De duiventoren en de ongelijke bouwlagen
zijn opvallende kenmerken van het woonhuis en aangrenzende stallen. De
monumentale grangiae of dwarsschuur vormt de blikvanger in de omgeving
door haar grootte en door de vorm. Aan het begin van de toegangsdreef
naar de hoeve staat een opvallend barok kapelletje met een veelzijdig
grondplan; deze dreef geeft uit op de toegangspoort naar de
hoevegebouwen zelf. De gebouwen zijn omringd door een bomenrij met ook
knotbomen. Vlakbij dat kapelletje staat nog en hoeve die gaaf bewaard is
gebleven . Het Lissewegevaartje vormt de noordelijke grens van de
ankerplaats en was in zekere zin de middeleeuwse voorloper van het
Boudewijnkanaal want het verbond Brugge met de zee. In het oosten wordt
de ankerplaats visueel begrensd door het talud van het Boudewijnkanaal
en door de begeleidende bomenrij erlangs. Ze vormt tevens een buffer
tegen de industrie achter het kanaal. In het westen vormt een
spoorwegtalud ook een visuele begrenzing van deze ankerplaats.
