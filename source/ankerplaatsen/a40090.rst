Kasteeldomein Breivelde
=======================

Anker ID: A40090
----------------

**Landschap**



C.TEKSTUELE Omschrijving
------------------------

Het kasteeldomein Breivelde ligt op grondgebied Grotenberge bij
Zottegem. Het dorp Grotenberge ontstond op de heuvelrug die de scheiding
vormt tussen het Schelde- en Denderbekken. De agrarische gemeenschap was
er rond drie driesen gevestigd. De steile hellingen ten westen van het
dorp waren volgens de kabinetskaart van Ferraris (1775) bebost. Het
gebied staat op de primitieve kadasterkaart als "Warande" en
"Heiligenborre" vermeld. De percelen werden omschreven als lustbos en
lustvijver. Het lustbos waarvan sprake maakt toen maar een klein deel
uit van het huidige kasteeldomein. Op de primitieve kadasterkaart werd
een dreef ingetekend die het lustbos doorkruiste. De woning stond in het
noorden en gaf uitzicht op een lager gelegen vijver. De vijver had op
het eerste zicht een banale, bijna vierkante vorm met een
grachtenstelsel voor toevoer en afvoer van water. De vorm van de vijver
en grachten doet vermoeden dat ze als eendenkooi ingericht geweest zijn.
Zeker is dat deze vijver ooit gebruikt werd voor de viskweek. Gezien het
toponiem "Warande" kunnen we met enige zekerheid veronderstellen dat het
domein ten behoeve van de jacht en de visvangst werd ingericht en
gebruikt. Op de zuidelijke perceelsgrens, op de rand tussen lustbos en
landbouwgrond, werd een kleine constructie ingetekend. Tot voor kort
stond op deze plaats een prieeltje. De cartografische weergave van
Warande blijft onveranderd in de Atlas der Buurtwegen (1842), de
kadasterkaart van Popp (1845) en de kaart van Van der Maelen (1850). Wel
constateren we een plotse toename van het bosbestand in noordwaartse
richting. Deze verandering in bodemgebruik is vermoedelijk van korte
duur geweest want op de topografische kaart van 1864 is die terug
afgenomen. De ontbossing in het midden van de 19e eeuw zou het gevolg
kunnen zijn van de hongersnood die in de periode 1845-1848 hier in het
land heerste. Het is niet ondenkbaar dat toen alle beschikbare gronden
werden benut voor de voedselvoorziening. Vermoedelijk kort na 1852 werd
de grote vijver aangelegd. In het midden was een eiland en de oever had
een zeer bochtig verloop met in de vier windrichtingen een uitstulping,
wat alweer doet vermoeden dat deze vijver als eendenkooi is aangewend.
August De Rouck kocht alle gronden rond zijn eigendom op met de
bedoeling zijn domein uit te breiden. In 1871 liet hij op de plaats van
enkele oude huisjes een landhuis bouwen van waaruit hij een wijd zicht
had op zijn bezittingen. Het landhuis werd als zomerverblijf gebruikt.
In afwachting van de totale verwerving van zijn beoogde terreinen begon
hij aan het kweken van jonge bomen op de percelen tegenover de dries. De
Rouck stierf voor de aanleg van zijn park. De topografisch kaart van
1884 verschilt niet met de kaart van 1864. Eind de 19e eeuw legden tal
van welgestelden een domein of lusthof aan naar de toen heersende mode
op gebied van tuinkunst. Wie het domein van Breivelde ontwierp is niet
bekend. Waarschijnlijk startten de werken in 1885. In 1888 werden de
kadastrale gegevens vastgelegd welke nu nog steeds met de actuele
begrenzing van het gebied overeenstemmen. Ook werd in 1903 het centraal
gelegen vijvercomplex , dat in grondplan sterk afwijkt van de vijver op
topografische kaarten van 1864 en 1884, voor het eerst op de
kadasterkaart ingetekend. Onder de volgende eigenaar werd in 1904 het
kasteeltje verbouwd in neo- Vlaamse renaissancestijl. Op de
topografische kaart van 1910 zien we het aangelegde park dat, op een
aantal percelen langs de Gotendries na, de actuele oppervlakte van het
park beslaat. Op de stafkaarten van 1937,1950-51 en 1975 merken we hoe
het domein evolueert naar de huidige toestand. We zien de bijkomende
aanleg van twee kleine vijvers, een toename van de oppervlakte van het
grasveld (prarie) tussen kasteel en grote vijver, de padenstructuur, de
bomengroepen (clumps), de aanleg van de fonteinvijver en de cascade.
Grofweg kan men de structuur van het park ontleden door het te herleiden
tot een centrale parkzone en beboste randen met tussenin een
overgangsgebied dat we als parkbos kunnen bestempelen. De centrale
parkzone omvat de open ruimte bij het kasteel. De grote vijver en het
groot grasveld zijn hierin begrepen: de bomen die er als solitair werden
ingeplant zijn bedoeld als sierobjecten. De boomgroepen begeleiden er
het zicht naar goed uitgezochte taferelen. Beboste randen zomen het
ganse park af en werden gevormd door een opgaande bomenbeplanting met
struiklaag. Plaatselijk bleef deze bebossing beperkt tot een smalle
strook. De beplanting heeft er een meer natuurlijk karakter en het
assortiment is er hoofdzakelijk inheems. Een parkbos vertoont kenmerken
van beide hierboven beschreven zones. Vanuit het parkbos is er een
sterke visuele relatie met de centrale open ruimte door talrijke
doorkijken, ook vista's genoemd. De drie zones zijn aan elkaar
gevlochten door talrijke slingerpaadjes en bochtige vijvers. Door het
gebruik van wintergroene planten heeft men er voor gezorgd dat ook in de
wintermaanden het park zijn karakteristieken behoudt. Het kasteel is op
het hoogst gelegen deel van het park ingeplant, van waaruit men een mooi
zicht heeft op de grote vijver. Bij de aanleg van de tuin heeft men van
de natuurlijke glooiingen van het terrein gebruik gemaakt. De centrale
parkzone werd ontworpen als een imitatie van een rivierdal. De vorm van
de grote vijver is ontleend aan deze van een brede meanderende rivier.
Het eiland is een imitatie van een begroeide zandbank. De vernauwde
vijveruiteinden liggen verscholen tussen het groen en verbergen het
verder verloop van de 'rivier'. Tien verschillende waterpartijen geven
het domein de allure van een Engelse "water garden". Alle vijvers staan
met elkaar in verbinding en van het hoogteverschil tussen de vijvers
werd gebruik gemaakt om een arcadisch effect te bekomen bij de cascades
en de fontein.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

In het park van het kasteeldomein komt talrijke merkwaardige bomen
voor. Het domein is een goed voorbeeld van een 19e eeuwse
landschapstuin, met bijzondere kwaliteiten op het gebied van de
tuinarchitectuur.

Historische waarde:
~~~~~~~~~~~~~~~~~~~


De ontwikkeling van het kasteeldomein start in het midden van de 19e
eeuw met de aanleg van een grote vijver, die vermoedelijk als eendenkooi
werd aangewend. De aanleg van het eigenlijke park begon op het einde van
de 19e eeuw. Begin de 20e eeuw werd een kasteeltje in neo- Vlaamse
renaissancestijl gebouwd. Op de topografische kaart van 1910 zien we het
aangelegde park dat, op een aantal percelen langs de Gotendries na, de
actuele oppervlakte van het park beslaat. Op de stafkaarten van
1937,1950-51 en 1975 merken we hoe het domein evolueert naar de huidige
toestand. We zien de bijkomende aanleg van twee kleine vijvers, een
toename van de oppervlakte van het grasveld tussen kasteel en grote
vijver, de padenstructuur, de bomengroepen, de aanleg van de
fonteinvijver en de cascade.

Esthetische waarde:
~~~~~~~~~~~~~~~~~~~

Vanuit het parkbos is er een sterke visuele
relatie met de centrale open ruimte door talrijke doorkijken, ook
vista's genoemd.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Grofweg kan men de structuur van het park ontleden door het te
herleiden tot een centrale parkzone en beboste randen met tussenin een
overgangsgebied dat we als parkbos kunnen bestempelen. Het kasteel is op
het hoogst gelegen deel van het park ingeplant, van waaruit men een mooi
zicht heeft op de grote vijver.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * heuvel

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Kastelen, landgoederen en aanhorigheden:**

 * kasteel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * brug



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * hagen

**Kunstmatige waters:**

 * vijver


**Bos:**

 * loof
 * middelhout
 * hooghout
