Poelbergmolen
=============

Anker ID: A30033
----------------

**Landschap**



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * talud


langs hellingen Poelberg

**Macroreliëf:**

 * heuvel
 * holle weg

**Hydrografische Elementen:**

 * beek


bronnen aan de voet van de Poelberg; Elsbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

opeenvolging van historische bebouwing langs kamlijn poelberg

**Landbouwkundig erfgoed:**

 * hoeve


meeste hoeves nog authentiek en weinig verstoord

**Molens:**

 * windmolen


Poelbergmolen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant
 * knotbomenrij

dreef naar Goed Te Karels; bomenrijen Elsbeek en rond hoeves; knotbomen
in weilanden

OPMERKINGEN EN KNELPUNTEN
~~~~~~~~~~~~~~~~~~~~~~~~~

Het open karakter dient behouden te blijven voor de windvang van de
molen, voor het zicht op de molen en voor het zicht op de omgeving van
de heuvel. Een geregeld werkende molen heeft immers een grotere
belevings- en esthetische waarde, én kan voor educatieve doeleinden
gebruikt worden. De molen heeft ook een industrieel-archeologische
waarde. De industriezone van Tielt ten noorden van de Poelberg is een
behoorlijke blikvanger vanop de top van de Poelberg. Een buffer zou
welkom zijn. Rond de Kapelrijbeek zorgen de (knot)bomenrijen en
houtkanten voor een landschappelijke camouflage van de spoorweg en van
recente tuinbouwbedrijven met serres. Dit gebied bevindt zich vlakbij de
stad Tielt; de oprukkende lintbebouwing dreigt het zicht op en vanuit
deze ankerplaats te verstoren; de aanleg van nieuwe wegen versnijdt de
open ruimte verder; doorsnijding door spoorweg, zicht op industriezone,…
Daarenboven bestaan er plannen om de ringweg rond Tielt te sluiten
waarbij de ankerplaats niet doorsneden zou worden, maar die wel afbreuk
zou doen aan de esthetische waarde.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De poelberg vormt een alleenstaande heuvel aansluitend bij het
Plateau van Tielt. Aan de voet ervan komen talrijke bronniveaus voor.

Historische waarde:
~~~~~~~~~~~~~~~~~~~


Het ensemble van gebouwen langs de kamlijn van de Poelberg (molen,
hoeves en klooster/school) zijn historisch gegroeid en nog intact. De
molen is goed bewaard en gerestaureerd én vormt een waardevol
industrieel-archeologisch element.

Esthetische waarde:
~~~~~~~~~~~~~~~~~~~

Het open karakter van de akkerlanden op de heuvel
en de hoge ligging van de Poelberg geeft panoramische zichten in
verschillende richtingen. De molen is zeer goed bewaard en maalt op
geregelde tijdstippen. De omringende hoeves geven dankzij hun gaafheid
en lage verstoring door recente uitbreidingen een meerwaarde aan de
molen vanwege de samenhang. De molen zelf accentueert de hoge ligging
van de Poelberg.


Sociaal-culturele waarde:
~~~~~~~~~~~~~~~~~~~~~~~~~


Bij het klooster en de school vormt de
grot een bedevaartsoord.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De oriëntering van de Poelberg bepaalt in grote mate het wegennet op
en rond de heuvel. De heuvel, de molen en gebouwen langs de kamlijn
vormen een blikvanger voor de omgeving.



C.TEKSTUELE Omschrijving
------------------------

Deze ankerplaats ligt ten zuidoosten van Tielt en ten oosten van de
weg (met bomenrij) Tielt - Wakken (gem. Dentergem) die tevens de grens
vormt. De weg tussen de herberg Bellevue en Meike vormt de zuidelijke
grens, de weg van het Prinselijk Leenhof Gruuthuse naar de hoeve Goed te
Karels en een stukje van de Elsbeek de noordelijke. Ze bevindt zich rond
de Poelberg die als een restheuvel van het plateau van Tielt beschouwd
wordt. De kamlijn van de Poelberg is zuidwest-noordoost georiënteerd. De
helling die naar het noordwesten kijkt, is steiler dan degene die naar
het zuidoosten kijkt. Rondom de heuvel komen taluds en enkele
bronniveau’s voor. De landbouwlanden op de heuvel liggen grotendeels
onder akkerland en hebben een open karakter. Naar de valleien toe komen
eerder weilanden voor met verspreid een restant van een knotbomenrij. De
loop van de Elsbeek in het zuidoosten wordt geaccentueerd door een
bomenrij. Het wegenpatroon hangt samen met de zuidwest-noordoostelijke
richting van de heuvel. Enerzijds heeft men wegen die ongeveer
evenwijdig lopen met de kamlijn en anderzijds degene die er loodrecht op
staan. Op kruispunten van wegen treft men her en der kapelletjes aan.
Enkele holle wegen met begroeide taluds komen voor in het gebied. Langs
de weg over de kamlijn is de opeenvolging van gebouwen van zuidwest naar
noordoost zeer markant: eerst een hoeve, dan het schoolgebouwtje, dan
een hoeve met windmolen en opnieuw een hoeve. De bebouwing in het gebied
komt verspreid voor, en rond vele hoeves staan opgaande bomen(rijen). Ze
bestaan uit enkele losstaande gebouwen en zijn veelal vrij gaaf zonder
recente uitbreidingen. Sommige hoeves hebben vlakbij nog een boomgaard.
De hoeve Goed te Karels heeft nog een lange en gave toegangsdreef. De
Poelbergmolen is een houten standaardmolen op 4 bakstenen teerlingen en
staat op het hoogste punt van de heuvel in een open omgeving. De
afwezigheid van hoge gebouwen en beplanting op de akkerlanden in de
omgeving maakt dat de noodzakelijke windvang gevrijwaard blijft om de
werking van de molen niet te hypothekeren. Het prinselijk Leenhof van
Gruuthuuse met hoeve is gebouwd tussen 1920 en 1940, en vormt een
getuige van de ontginning van het gebied door enkele bekende families.
Vanuit de omgeving valt de Poelberg enorm op door het grote
reliëfsverschil in dit vlakke gebied. Vanop de heuvel heeft men een
zicht in alle richtingen waarbij de stad Tielt en de overgang naar het
plateau van Tielt sterk opvallen. De industrie in het zuidwesten van
Tielt is visueel storend. De Poelbergmolen is een baken door zijn hoge
ligging en door zijn wieken.
