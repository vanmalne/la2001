Omgeving van het Iers Kruis op de Keiberg te Lafelt
===================================================

Anker ID: A70059
----------------

**Landschap**



C.TEKSTUELE Omschrijving
------------------------

De omgeving van Lafelt te Riemst wordt ingenomen door een zacht
golvend en overwegend agrarisch, open-field landschap. Daarin vormt de
Keiberg halverwege tussen Lafelt en Vlijtingen een hoogte met een
bijzondere betekenis. Enerzijds profileren hoog gelegen plekken zich als
vindplaatsen van artefacten uit Steen-, Ijzer- en Gallo-Romeinse tijd.
De omgeving van de Keiberg behoort tot de oudste archeologische sites
van de regio. Anderzijds herinnert het Iers Kruis op de Keiberg aan de
beruchte Slag van Lafelt. Het is een aanknopingspunt voor de
reconstructie van het militaire treffen, dat in zijn tijd van Europees
belang was. Gelegen in het grensgebied tussen de zuidelijke en
noordelijke Nederlanden en in de nabijheid van het strategische
Maastricht werden Lafelt en omgeving geregeld geconfronteerd met
plunderingen, vernielingen, inkwartieringen en opeisingen door vreemde
legerbenden. In 1747 was het zelf het strijdtoneel van een bloedige
confrontatie. Tijdens de Oostenrijkse successieoorlog (1740-48) stonden
Franse troepen en hun bondgenoten (Spanje, Beieren en Pruisen) tegenover
de geallieerde legers van Oostenrijk, Engeland, de Nederlandse republiek
en Rusland. Toen de Fransen trachtten het vlakbij gelegen Maastricht in
te palmen, leidde dat op 2 juli 1747 tot de Slag van Lafelt. De Fransen
hadden stelling genomen in het zuidwesten met hoofdkwartier op de
Sieberg te Herderen. De geallieerden hadden zich verschanst in het
noordoosten, onder andere te Lafelt. Tijdens de gevechten boden holle
wegen en graften in het open landschap beschutting tegen vijandelijk
geschut. Een Ierse brigade, die aan de zijde van de Fransen vocht,
slaagde erin Lafelt te omsingelen, waardoor de geallieerden ten koste
van zware verliezen aan beide zijden uiteindelijk werden verslagen. Ook
de bewoners van de streek hadden zwaar te lijden: o.a. Ellicht, Lafelt
en Vlijtingen waren vernield, de velden vertrappeld. De Ieren vochten
aan de zijde van de Fransen in de hoop zich, na een eventuele
overwinning, van het Engelse juk te kunnen bevrijden. In de vrede van
Aken, die de Oostenrijkse Successieoorlog in 1748 beëindigde, kwam die
problematiek echter niet ter sprake. Tot 1921 hebben de Ieren op hun
vrijheid moeten wachten. Het Iers Kruis werd in 1964 bekostigd en
geschonken door "The Cork Choral Society" ter herinnering aan de
honderden Ieren die in de Slag om Lafelt aan de zijde van de Fransen
sneuvelden. De 250-jarige herdenking in 1997 was aanleiding voor
verschillende initiatieven en een vernieuwde aandacht rond de Slag van
Lafelt. Het Iers Kruis vormt een panoramische uitkijkpost op de ruime
omgeving en biedt educatieve en recreatieve mogelijkheden. Zowel
Maastricht, waar het in 1747 om te doen was, als de Sieberg te Herderen,
waar de Franse koning Lodewijk XV hoofdkwartier hield, kunnen
waargenomen worden. Vlakbij is het Heemkundig Museum (Vlijtingen)
gelegen. In tegenstelling tot de sites van de slag van Fontenoy (1745)
en die van Rocourt (1746) is de omgeving van Lafelt weinig verstoord.
Weliswaar verdwenen door de gemeentelijke ruilverkaveling (1957-63) de
verschillende holle wegen en graften die tijdens de Slag om Lafelt van
strategisch belang waren, maar toch is de gelijkenis tussen de zichten
vanop de Sieberg en bestaande, historische schilderijen treffend. De
site wordt doorsneden door de steenweg Bilzen-Visé, waarlangs
lintbebouwing zich mogelijk verder opdringt. De bebouwing in het open
akkergebied beperkt zich voorlopig tot enkele agro-industriële
bedrijven. Een bedreiging gaat ook uit van de afgraving van leemgronden
voor de baksteennijverheid in de streek.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~



Historische waarde:
~~~~~~~~~~~~~~~~~~~


Enerzijds behoort de omgeving van de Keiberg tot de oudste sites van
de regio. Anderzijds is het Iers Kruis een aanknopingspunt voor de
reconstructie van de Slag van Lafelt (1747), die in zijn tijd van
Europees belang was. De omgeving van Lafelt is sindsdien weinig
verstoord. De gelijkenis tussen de zichten vanop de Sieberg en
historische schilderijen is treffend.

Esthetische waarde:
~~~~~~~~~~~~~~~~~~~

Het Iers Kruis vormt een panoramische uitkijkpost
op de ruime omgeving.


Sociaal-culturele waarde:
~~~~~~~~~~~~~~~~~~~~~~~~~


Het Iers Kruis werd in 1964 bekostigd en
geschonken door "The Cork Choral Society" ter herinnering aan de Ieren
die in de Slag om Lafelt sneuvelden. De 250-jarige herdenking in 1997
was aanleiding voor verschillende initiatieven en een vernieuwde
aandacht rond de Slag van Lafelt. De site biedt educatieve en
recreatieve mogelijkheden. Vlakbij is het Heemkundig Museum (Vlijtingen)
gelegen.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het Iers Kruis op de Keiberg heeft een bakenfunctie in het open-field
landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * talud


**Macroreliëf:**

 * macroreliëf

zacht golvend reliëf

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur
 * stal


o.a. Iers Kruisstraat 76-78

**Kerkelijk erfgoed:**

 * kapel


**Klein historisch erfgoed:**

 * kruis


o.a. Iers Kruis

 **Archeologische elementen:**
artefacten uit Steen-, Ijzer- en Gallo-Romeinse tijd

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Romeinse weg


Tongeren-Maastricht

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * hagen

**Historisch stabiel landgebruik:**


hoger gelegen, traditioneel open akkerbouwgebied

**Typische landbouwteelten:**

 * hoogstam


**Bos:**

 * pestbosje



OPMERKINGEN EN KNELPUNTEN
~~~~~~~~~~~~~~~~~~~~~~~~~

In Vlijtingen werd in 1957-63 de eerste globale, gemeentelijke
ruilverkaveling verwezenlijkt, waardoor verschillende
landschapselementen als graften en holle wegen zijn weggewist. De
recente bebouwing levert geen bijdrage tot de landschapswaarden. De site
wordt doorsneden door de steenweg Bilzen-Visé, waarlangs lintbebouwing
zich mogelijk verder opdringt. De bebouwing in het open akkergebied
beperkt zich voorlopig tot enkele agro-industriële bedrijven. Een
bedreiging gaat ook uit van de afgraving van leemgronden voor de
baksteennijverheid in de streek.
