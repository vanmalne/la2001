Staatsbossen van Ravels
=======================

Anker ID: A10020
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop


Marelse Loop, Witvenloop

**Moerassige gronden:**

 * moeras
 * ven



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kerkelijk erfgoed:**

 * kapel


**Klein historisch erfgoed:**

 * grenspaal



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * solitaire boom


**Lijnvormige elementen:**

 * dreef
 * bomenrij

**Topografie:**

 * blokvormig


**Historisch stabiel landgebruik:**

 * permanent grasland
 * heide


heiderelicten

**Bos:**

 * naald
 * loof
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Een ruilverkaveling 'oude stijl' heeft in de jaren '80 ter hoogte van
het Kijkverdriet de oorspronkelijke situatie van zeer gevarieerde
landschappelijke en abiotische kenmerken enigszins vervlakt. De nu nog
in het gebied voorkomende landbouw heeft door een weinig gevarieerde
cultuur een nadelig effect op de landschapsbeleving. Ook op te merken is
de Arendonkse Steenweg, die de Staatsbossen ruimtelijk, maar ook
functioneel in twee aparte entiteiten verdeelt. Behoud van de aarden
wegen en dreven die de Staatsbossen doorkruisen is vanuit
cultuurhistorisch en ruimtelijk oogpunt ten zeerste gewenst.

--------------

B.landschapswaarden
-------------------

Wetenschappelijke waarde:
De Staatsbossen van Ravels zijn gesitueerd op voormalige heide met
vennen in de Antwerpse Noorderkempen. Het is een uitgestrekt en rustig
gebied met een grote landschappelijke en abiotische diversiteit die
gepaard gaat met een grote biologische diversiteit. De rijke afwisseling
in zowel loof- als naaldhout hangt samen met de aanwezigheid van
bosbouwkundige proefzones. De heide- en venrestanten herbergen een
typische flora en op mycologisch vlak behoren de bossen van Ravels tot
de rijkste van de streek. Men vindt er typische vogelsoorten voor
naaldhoutcomplexen, alsook een behoorlijke reeënpopulatie. Het in het
zuidoosten gelegen 'Kijkverdriet' wordt gekenmerkt door een zeer
specifieke hydrologie met opkwellend grondwater en herbergt als gevolg
daarvan een zeer typische botanische rijkdom. Bovendien biedt het ideaal
habitat voor verschillende amfibie- en insectensoorten.
Historische waarde:
Bij Ferraris (1777) en Vandermaelen (1854) herkennen we het gebied
van de huidige 'Staatsbossen van Ravels' als heide met vennen. Vanaf
1906 werd gestart met de effectieve bebossing. Op de kaarten van het
MGI, die de toestand weergeven in 1909, zien we dat het zuidelijke deel
van de ankerplaats reeds is bebost. De landschappelijke structuur en het
uitzicht van dit deel zijn tot vandaag nagenoeg onveranderd gebleven. De
noordelijke helft van de Staatsbossen werd iets later aangeplant en is
sindsdien eveneens nagenoeg onveranderd gebleven. Binnen de dichte
boscomplexen verwijzen diverse vennen en heiderelicten nog naar het
landschap in de 18de en 19de eeuw. Ter hoogte van het Kijkverdriet
herkennen we bij het MGI een aaneengesloten weidegebied; het huidige
rectangulaire kavelpatroon is een overblijfsel van eerder recente
ontginningen net voor de helft van de 20ste eeuw.
Esthetische waarde: De Staatsbossen van Ravels betreffen een groot,
aaneengesloten bosgebied, doch gevarieerd door het voorkomen van
heiderelicten en venrestanten. De dichte bosstructuur vormt een sterk
contrast met de omgevende open ruimte, waar ook het Kijkverdriet deel
van uitmaakt. De uitgestrektheid, de rust en de afwisseling die dit
landschap te bieden heeft, geeft het een aanzienlijke belevings- en
esthetische waarde.
Sociaal-culturele waarde : Geen.
Ruimtelijk-structurerende waarde:
Deze ankerplaats betreft voor het grootste deel een gesloten
bosgebied, de Staatsbossen, dat in sterk contrast staat met de openheid
van de landelijke omgeving. Opvallend is de blokvormige structuur die
wordt doorsneden door aarden wegen en dreven. Naar het noordenoosten
sluit het gebied aan op boscomplexen op Nederlands grondgebied waardoor
het deel is van een veel uitgestrekter complex.

--------------

C.TEKSTUELE Omschrijving
------------------------

De Staatsbossen van Ravels zijn gelegen in het noorden van de
provincie Antwerpen, tegen de Nederlandse grens. De begrenzing wordt
gevormd door de gemeentegrens met Weelde in het noorden, de landbouwzone
'Kijkverdriet', de gemeentegrens met Arendonk en de rijksgrens met
Nederland in het oosten, het zijkanaal Dessel-Turnhout met het
Zwartwater in het zuiden, en tot slot de Wouwerloop en de Marelse Loop
in het oosten. Bij Ferraris (1777) is deze ankerplaats aangeduid als
'Bruyère de Raevels', een uitgestrekt heidegebied met vennen en
moerassen. In 1903-1904 werd het gebied aangekocht door de Belgische
staat met als doel er economisch rendabele bossen aan te planten. Vanaf
1906 werd gestart met de effectieve bebossing met bodembewerkingen zoals
diepploegen, het graven van afwateringskanalen en het bemesten. Op de
kaarten van het MGI, die de toestand weergeven in 1909, zien we dat het
zuidelijke deel van de ankerplaats reeds is bebost. De landschappelijke
structuur en het uitzicht met rechthoekige blokken, van elkaar
gescheiden door dreven en aarden wegen, zijn tot vandaag nagenoeg
onveranderd gebleven. De noordelijke helft van de Staatsbossen werd iets
later aangeplant en is sindsdien eveneens nagenoeg onveranderd gebleven.
Binnen de dichte boscomplexen verwijzen diverse vennen en heiderelicten
nog naar het landschap in de 18de en 19de eeuw; van de oorspronkelijke
vennen bleven er immers een 7-tal bewaard. Ter hoogte van het
Kijkverdriet heeft de geschiedenis een andere invloed gehad. Eertijds
eveneens heide, herkennen we bij het MGI een aaneengesloten weidegebied.
Het huidige rectangulaire kavelpatroon is een overblijfsel van eerder
recente landbouwontginningen net voor de helft van de 20ste eeuw. De
Staatsbossen van Ravels zijn gesitueerd op voormalige heide met vennen
in de Antwerpse Noorderkempen. Het is een uitgestrekt en rustig gebied
met een grote landschappelijke en abiotische diversiteit die gepaard
gaat met een aanzienlijke biologische diversiteit. De rijke afwisseling
in zowel loof- als naaldhout hangt samen met de aanwezigheid van
bosbouwkundige proefzones. De heide- en venrestanten herbergen een
typische flora en op mycologisch vlak behoren de bossen van Ravels tot
de rijkste van de streek. Men vindt er bovendien typische vogelsoorten
voor naaldhoutcomplexen, alsook een behoorlijke reeënpopulatie. Het in
het zuidoosten gelegen 'Kijkverdriet' wordt gekenmerkt door een zeer
specifieke hydrologie met opkwellend grondwater en herbergt als gevolg
daarvan een typische botanische rijkdom. Bovendien biedt het ideaal
habitat voor verschillende amfibie- en insectensoorten. Voor het
grootste deel gedomineerd door aaneengesloten bosgebied, is deze
ankerplaats, dankzij het voorkomen van heiderelicten en venrestanten
toch gevarieerd in structuur. Het centrale gesloten gedeelte vormt
bovendien een sterk contrast met de omgevende open ruimte, waar ook het
Kijkverdriet deel van uitmaakt. De uitgestrektheid, de rust en de
afwisseling die dit landschap te bieden heeft, geeft het een
aanzienlijke belevings- en esthetische waarde. In het noordoosten
aansluitend op boscomplexen op Nederlands grondgebied maakt het deel uit
van een veel meer uitgestrekte, gesloten entiteit. Teneinde de
belevingswaarde van dit landschap te verzekeren dient de structuur, en
daarmee ook het contrast tussen het gesloten boscomplex en de omgevende
open ruimte, bewaard te blijven.
