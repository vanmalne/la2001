Valleien van Dijle en Laan ten zuiden van Leuven
================================================

Anker ID: A20042
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * markante terreinovergang
 * holle weg

**Hydrografische Elementen:**

 * waterloop
 * rivier
 * beek
 * vallei
 * meander


**Moerassige gronden:**

 * moeras



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park
 * hof


**Nederzettingspatronen:**

 * nederzettingspatroon

**Kastelen, landgoederen en aanhorigheden:**

 * kasteel
 * toren
 * kasteelgracht


**Landbouwkundig erfgoed:**

 * hoeve
 * schuur
 * stal


**Molens:**

 * watermolen


**Militair erfgoed:**

 * bunker


**Kerkelijk erfgoed:**

 * kerk
 * kapel
 * klooster


**Archeologische elementen:**
Romeinse relicten

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Spoorweg:**

 * verlaten spoorweg
 * oude tramroute

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij

**Kunstmatige waters:**

 * vijver


**Bos:**

 * naald
 * loof
 * broek


**Bijzondere waterhuishouding:**

 * ontwatering



OPMERKINGEN EN KNELPUNTEN
~~~~~~~~~~~~~~~~~~~~~~~~~

Verspreide bebouwing aan de rand van de vallei, vaak grote hoeven. Ook
bebouwing langs wegen die de vallei dwarsen, zoals tussen
Sint-Joris-Weert en Neerijse, in de nabijheid van dorpskernen zoals
Neerijse, Sint-Agatha-Rode en Tombeek.

--------------

B.landschapswaarden
-------------------

Wetenschappelijke waarde:
De valleien van Dijle en Laan zijn door de aanwezigheid van water en
een grote variatie van vaak waardevolle vegetaties van groot
ornithologisch belang. De botanische waarde is vooral merkbaar in het
Sint-Agataha-Rodebos, het bos bij het sanatorium Lemaire, de Dode Bemde
en bij Egenhovenbos. De kasteelpark van Neerijse en vooral dat van
Arenberg hebben een groot dendrologisch belang. De Dijle is bovendien
een rivier met oeverwallen en komgronden en met een nog bijna
natuurlijke, sterk meanderende loop, weinig door de mens beïnvloed, en
heeft dus een groot belang voor de studie van de geomorfologie.
Historische waarde:
Het gebied omvat twee kasteeldomein die van groot historisch belang
geweest zijn voor de regio. Ondanks 'landchappelijke' heraankledingen in
de 19de eeuw, talrijke verbouwingen, hun huidige versnippering en
inkrimping… zijn de oude structuren nog duidelijk leesbaar. Zo kan de
classicistische aanleg rond het kasteel van Neerijse nog tot ver buiten
het huidige kasteelpark worden nagetrokken en vindt men tussen het
kasteel nog landschappelijke en kadastrale sporen terug van primitieve
feodale situaties. Het Jesuïetenhof te Egenhoven is een prachtig
voorbeeld van een omgracht, klerikaal 'speelhof' uit de 17de eeuw,
omringd door vijvers (nu bos). De 'Engelse' spoorweg die de vallei
doorkruist is een industrieel-archeologisch relict en getuigenis van het
feit dat blunders van alle tijden zijn. Het sanatorium Lemaire is een
uniek voorbeel van modernistische architectuur en tuinaanleg.
Esthetische waarde: De diep ingesneden valleien van Dijle en Laan,
vaak tussen beboste hellingen, het kleinschalige beemdenlandschap met
bosjes en struwelen, een spaarzame maar vaak waardevolle bebouwing
zorgen voor een hoge esthetische waarde.
Sociaal-culturele waarde :
Ruimtelijk-structurerende waarde:


--------------

C.TEKSTUELE Omschrijving
------------------------

De vallei van de Dijle ten zuiden van Leuven doorsnijdt de typische
leemplateaus van midden-België. De Dijlebedding en -vallei hebben nog
een oorspronkelijke opbouw en een strukuur die in beperkte mate
aangepast is door de mens. Dit is in tegenstelling tot de valleien van
bv. Demer en Gete die meer aangepast werden aan intensieve landbouw,
waarbij de rivieren teruggedrongen werden tussen hoge dijken. Kenmerkend
voor de Dijlevallei is de eerder extensieve landbouwuitbating en de
geringe aantasting van zowel de rivier- als de valleistructuur. Dijle:
De Dijlevallei is door de aanwezigheid van water en een grote variatie
in de vegetatie van groot ornithologisch belang, vooral door de
noord-zuid oriëntatie hetgeen van groot belang is voor vogels tijdens de
trekperiode. In de Dijlevallei zijn er nog oeverwallen te bemerken met
depressiegronden tussen de valleiwanden en de oeverwallen. Deze
veenhoudende komgronden komen in het landschap voor als natte weiden en
broekbossen, ontwaterd door leigrachten, als rietvelden en als vijvers.
De loop van de Dijle is sterk meanderend. Het is een uitgestrekt gebied
met hier en daar nog bomenrijen en bossen en scherp afgebakend door de
steile valleihellingen. Langsheen de vallei staan enkele mooie kastelen.
Tot na 1900 was het Dijle-alluvium tussen Sint-Agatha-Rode en Neerijse
een open beemdenlandschap. Pas nadien werd perceel per perceel
overgegaan tot populieraanplantingen. Reeds op het einde van de 18de
eeuw waren elders in het alluvium verspreide bospercelen. Dit was
ondermeer het geval tussen Neerijse en Ormendaal, ten noorden van
Korbeek-Dijle. In dit deel van het alluvium werden echter niet zoveel
populieren aangeplant, wel zou er na het midden van de 19de eeuw
perceelsrandbegroeiing komen. De vijvers in het alluvium zijn eveneens
na 1900 aangelegd. De dorpen in deze regio liggen bijna allemaal op de
valleiranden, enkel Ottenburg en Duisburg liggen op het plateau. Met
uitzondering van een deel van de kern van Neerijse werden daarom geen
dorpen in de afbakening opgenomen. Als we de Dijle stroomopwaarts volgen
vanuit Leuven ontmoeten we eerst het park van het voormalige
Arenbergkasteel, grotendeels daterend uit de 16de eeuw, maar de
oorsprong gaat terug tot in de 14de eeuw met de bouw van een
indrukwekkende donjon. Het park en het kasteel kwamen na de
verbeurdverklaring van de goederen van de hertog in het bezit van de
Leuvense universiteit. Naast het kasteel staat nog langs de Dijle de
17de-eeuwse watermolen. In het park, dat in de 19de eeuw nog een
plaisanten hof omvatte en grotendeels gelegen is tussen Dijle en Voer,
werden auditoria en laborratoria opgericht. Een aantal vijverpartijen
bleven behouden. Op dendrologisch vlak is er een zeer interessante
collectie aanwezig. In het park bevindt zich ook de romaanse
Sint-Lambertuskerk, waarvan de overblijfselen gerestaureerd en aangepast
werden door R.M. Lemaire. Vlak bij het Arenbergdomein ligt nog een
resterende vleugel van de door Jozef II opgeheven 16de -eeuwse priorij
der Celestijnen. De akkers ten zuidwesten van het kasteel werden ca.
1800 aangelegd, na de rooiing van het bos. Het Egenhovenbos ten
zuidwesten van die akkers liggen zijn pas later, na de drooglegging van
de vijvers rondom het Jezuïetenhof in de 19de eeuw aangelegd. De huidige
wegen doorheen het bos waren de dijken van die vijvers. Temidden dit
historisch vijverpatroon staat nog steeds een 17de-eeuws voorheen
volledig omgracht landhuis, het voormalig buitengoed van de Jezuïeten.
Ten noorden ervan ligt de voormalige Jezuïetenhoeve, eveneens stammend
uit de 17de eeuw. In het Egenhovenbos ligt nog de berm van de zogenaamde
Engelse spoorweg, waarvan de aanleg in de jaren 1840 aangevat werd, maar
die stopgezet werd wegens de verzakkingen bij de aanleg van de tunnel
door de Keizerberg ten noorden van Leuven. De concessie was verleend aan
Engelse beleggers die een spoorlijn naar Waver en het zuidelijke
industriebekken wilden aanleggen met een belangrijk stationsgebouw aan
de Leuvense Vaartkom. Nadien kwam er wel de spoorverbinding via
Park-Heverlee. Ten zuiden van Egenhovenbos wordt de vallei doorsneden
door de autoweg E40 Brussel-Luik. In de Dijlevallei zijn van
Oud-Heverlee tot Neerijse ook nog relicten te bespeuren van de KW-linie
(Koningshooikt-Waver) die in 1939 aangelegd werd als verdedigingslijn
tegen mogelijke Duitse aanvallen. Een aantal bunkers in de Dijlevallei
herinneren hier nog aan. Ter hoogte van Oud-Heverlee liggen vlak bij het
station in het Broek een reeks vijvers. In de omgeving liggen talrijke
bronnen, pompstations en evenwijdig met de Dijle loopt de Leibeek. Ten
zuiden van Korbeek-Dijle en ter hoogte van 't Zoet Water ligt de
Langerodevijver. Ten noorden van Neerijse stroomt de IJse in de Dijle.
Het panorama van Neerijse wordt beheerst door de neoromaanse
Sint-Pieter-en-Pauluskerk met haar twee romaanse torens. Ten noorden
hiervan ligt de éénbeukige kapel van O.L.Vrouw-ten-Pui, de voormalige
kapel van het kasteel d'Overschie. Dit kasteel heeft heel wat van zijn
landschappelijke invloed moeten inboeten door de stelselmatige inperking
van het kasteelpark. Het is een classicistisch gebouw uit het einde van
de 18de eeuw. Ten zuidwesten ervan ligt de voormalige kasteelhoeve
Lindenhof. De IJse stroomt door het domein, de 18de-eeuwse watermolen is
eveneens nog aanwezig. Ten oosten van het kasteel liggen een reeks
vijvers en dreven, die aansluiten bij het natuurreservaat De Dode Bemde.
Ter hoogte van Neerijse en Sint-Joris-Weert vinden we nog talrijke
sporen van de voormalige buurtspoorweglijn van Brussel via Vossem naar
Hamme-Mille en Tienen of Jodoigne. De sectie doorheen de Dijlevallei
werd aangelegd in 1905 en buiten gebruik gesteld in 1957. Tijdens de
Tweede Wereldoorlog had de rechtstreekse tramverbinding Brussel - Vossem
 *  Tienen - Luik een belangrijke economische betekenis omdat de
spoorwegverbindingen geruime tijd onderbroken waren. Tussen Neerijse en
Sint-Agatha-Rode liggen een aantal grote vierkantshoeven op de
westelijke rand van de Dijlevallei. Ten noorden van de vijver Grootbroek
stromen de Nethen, de Grande Marbaise en de Laan in de Dijle. De
oorsprong van de gotische Sint-Agatha-kerk te Sint-Agatha-Rode gaat
terug tot in de 13de eeuw. In het centrum van het dorp ligt een groot
kasteelpark met dienstgebouwen uit de 18de eeuw en een ingangspaviljoen
uit de 19de eeuw. Ten zuiden van de de vijver Grootbroek vinden we in de
Dijlevallei talrijke beemden en moerasgebieden. Ter hoogte van Florival
liggen een reeks vijvers en de Klabbeekhoeve. Het gebied vertoont een
reliëfrijke topografie met heel wat groene schermen die voor een
gevarieerd landschap zorgen. Reeds op het einde van de 18de eeuw waren
er op het alluvium van de Dijle ter hoogte van Ottenburg bospercelen met
ertussen weiden. De ligging van de paden doorheen het gebied is ietwat
gewijzigd. De vijvers of plassen zijn recent. De omgeving van Ottenburg
was op het einde van de 18de eeuw een akkergebied met op steile
hellingen begroeide taluds. De meeste verdwenen doordat de steilste
hellingen werden bebost. Enkel ten oosten van Ottenburg rond de Tomme
zijn er nog enkele hellingbossen bewaard geblven tussen het akkerareaal.
De Tomme, die haar naam verleende aan dit gehucht van Ottenburg, is een
langgerekte heuvel van een honderdtal meters lang en vijf tot tien
meters breed. Deze zou uit het Neolithicum stammen. Op het interfluvium
tussen Dijle en Laan ligt nog een deel van de Gallo-Romeinse heerbaan
tussen Elewijt en Gembloux. Het Sint-Agatha-Rodebos is een ongerept
historisch bos met aan de rand, op het plateau een onveranderde kouter.
Het is een bos met een grote dichtheid waardoor er weinig ondergroei is.
Op de meer steile hellingen is het een gemengd bos met hoofdzakelijk
eik, beuk en berk. Aan de rand van het plateau waar het minder steil is,
bestaat het bos uit aangeplante naaldbomen. Een gestruktureerd
wegenpatroon is aanwezig, in het zuidelijk deel liggen holle wegen en
taluds. Ten oosten van het bos liggen akkers en korter bij de dorpskern
de Grote kapel. Laan: Aan de monding van de Laan in de Dijle was er tot
halverwege de 19de eeuw een open beemdenlandschap dat nadien omgezet
werd in een halfgesloten beemdenlandschap door de aanplanting van
bomenrijen tussen de percelen weiland. Enkel op de steile flanken van de
smalle vallei van de Laan waren perceeltjes bos. Pas na 1900 is men de
vallei zelf ook gaan bebossen, zoals dat ondermeer te Tombeek het geval
was. Ook hier zijn er recent vijvers aangelegd. Er is een duidelijk
landschappelijk contrast tussen het alluvium van de Laanvallei en de
beboste zuidhelling. Er is bijna geen bewoning in de vallei. Vroeger was
al de bewoning geconcentreerd langs de parallelle weg met de vallei,
enkele hoeves stonden aan de rand van de beemden en de hogergelegen
akkers. Langs de Wolfshagenstraat liggen een aantal vijvers en ten
noorden van Sint-Agatha-Rodebos een kasteel uit het einde van de 19de
eeuw met een landschappelijke vijver. In deze omgeving stromen
Vossebeek, Kleine Laan en Bilande in de Laan. Tombeek wordt doorsneden
door de steenweg Overijse-Waver, de omgeving wordt gekenmerkt door
sterke terreinovergangen en holle wegen. Het beschermde instituut
Lemaire ligt kort bij de steenweg, ter hoogte van Tombeekheide. In
Tombeek liggen enkele vijvers evenals een Leigracht en het riviertje de
Maillart.. Tombeek zou de oudste woonkern van Overijse zijn, gelegen bij
een tumulus. Op de Lane ligt de Tombeekmolen, een industriële molen. De
kerk van Tombeek ligt op een steile flank van de Lane.
