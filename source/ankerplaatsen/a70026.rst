Vallei van de Abeek van Bocholt tot Molenbeersel met Stramprooierbroek
======================================================================

Anker ID: A70026
----------------

**Landschap**



C.TEKSTUELE Omschrijving
------------------------

Het landschap is gelegen in het grensgebied van de gemeenten Bocholt,
Bree en Kinrooi. Het strekt zich uit in een brede strook langs de Abeek
tussen de Zuid-Willemsvaart in het westen en de steenweg Molenbeersel -
Kinrooi in het oosten. Het gebied behoort grotendeels tot de vlakte van
Bocholt. De kwartaire ondergrond bestaat uit grindafzettingen van de
Maas. Daarboven werd een eolische zandlaag afgezet en vormden zich
alluviale gronden zonder profielontwikkeling. Tot in de tweede helft van
de 19de eeuw waren grote delen van het landschap moeras. Het waren
zogenaamde gemene gronden waar men producten die men op de boerderij
niet had, zoals hout, heideplaggen, riet, turf, eikels, voor de varkens
enz. kon halen. Doorheen de eeuwen vormde de afbakening van de gronden
tussen de verschillende dorpen een bron van ruzie. Door het graven
tussen 1865 en 1875 van het 24 km lange en 3 m. brede afwateringskanaal
de Lossing, ook Emissaire genoemd en van talrijke afwateringsslootjes,
poogde men het gebied te ontwateren voor land- en bosbouwdoeleinden. De
Lossing en de Abeek kruisen elkaar op drie plaatsen. Omstreeks 1887 was
het Stamproyerbroek een turfgebied in volle uitbating. Het Neerbroek,
het Grootbroek en de huidige verlaten viskweekvijvers ten noorden van
Mariahof waren nog steeds één groot moerasgebied alhoewel in het
Grootbroek en rond Mariahof de eerste akkers verschenen. Het overige
deel van het terrein rond Mariahof was schaarhout en dennenbos. Het
graven van de Lossing had niet voldoende resultaten voor de afwatering.
Daarom werd doorheen het Stamproyerbroek de Neerbroeklossing gegraven.
Vooral aan de noordoostelijke rand van het Stamproyerbroek vestigde zich
landbouw. In het Stamproyerbroek werd loofhout aangeplant en in het
Grootbroek naaldhout. Omstreeks 1950 werd de Abeek op veel plaatsen
gekanaliseerd. Centraal in het Stamproyerbroek bevinden zich
hoofdzakelijk laagveenmoerassen, meestal omzoomd door wilgenstruwelen.
In het gebied komen naast enkele vochtige en meestal verruigde
weidepercelen ook elzenbroekbossen voor op de nattere delen en
eikenbossen op de drogere en hoger gelegen delen. Alle stadia in het
verlandingsproces van laagveen zijn m.a.w. aanwezig. Er werden in het
verleden enkele vijvers aangelegd. Her en der, eveneens op drogere
stukken treffen wij een heidevegetatie aan met voornamelijk struikheide.
Aan de rand van het Stamproyerbroek liggen veel weilanden. Zij worden
steeds meer door de landbouw verlaten en verruigen bijgevolg. Ingevolge
het gevoerde beheer neemt de soortendiversiteit van planten en dieren
toe. De Zig bevindt zich tussen de dorpskernen van Kinrooi en
Molenbersel. De benaming geeft reeds aan dat het gebied van oudsher een
moeras is geweest. Dit wordt bevestigd door het historisch
kaartmateriaal. Na het graven van de Lossing werd de Zig als grasland in
cultuur gebracht. Op de militaire stafkaart van 1872 zijn eveneens
verschillende houtkanten zichtbaar. Bossages en akkers komen voor langs
de zuidrand van de Zig. Op kaartmateriaal van omstreeks 1939 merken wij
dat tussen de Lossing en de Abeek een aantal belangrijke vijvers
aangelegd werden. De wateraanvoer gebeurde via de Abeek, terwijl de
afvoer via de Lossing mogelijk was. Voor het overige kwamen in dit deel
van het landschap natte, plaatselijk verlaten weilanden en bossages
voor. Na 1955 werden de vijvers afgelaten en deze terreinen werden met
populieren opgeplant. Omstreeks 1971 werd de huidige Lossing
rechtgetrokken en werden tal van afwateringsgrachten aangelegd. Heel wat
moerasvegetaties verdwenen door verdroging, tal van houtkanten werden
gerooid en weilanden omgevormd tot (mais)akkers. Momenteel tracht men
via een gericht beheer de toestand van de vijftiger jaren te herstellen.
De Luisen is een voormalig recreatiegebied, omgeven door vochtige
graslanden langs de Abeek. Binnen het kader van een
landinrichtingsproject wordt het ingericht als natuurgebied met open
water en moerassen in samenhang met de vijvers van het Mariahof. Langs
de Abeek tussen de Zuid-Willemsvaart en de Luisen bevonden zich in de
tweede helft van de 18de eeuw twee molens; de Voorste en de Achterste
Luysmolen. Rond 1950 werd de in 1826 gegraven Zuid-Willemsvaart tot aan
het begin van de Laak verlegd en verdween de Achterste Luysmolen. In het
midden van de 19de eeuw werd de Abeek uit haar bedding verlegd ten
behoeve van de bouw van de Clootsmolen (ook Damburgse Molen genoemd). Op
het oude traject van de Abeek verschijnt de Laak en stroomafwaarts later
ook de Eekoudebeek op het diepste punt van de vallei nabij de Luisen.
Dit deel van de vallei bevindt zich grotendeels onder grasland (47%).
Ongeveer 20% is bos en eveneens circa 20% is akkerland. Aan de rand van
de vallei komen eiken-berkenbossen voor, terwijl zich op plaatsen waar
veel kwel optreedt, elzenbroeken ontwikkelden. De houtkanten, alhoewel
smal ingevolge de intensieve landbouw, zijn samen met de verspreide
bossen sterk landschapsbepalend. Tot omstreeks 1910 was
Sint-Maartensheide een open gebied met gras- en heidevlakten en enkele
bossen. Daarna werden heel wat dennenbossen aangeplant en werden stukken
heide ontgonnen. Vanaf de tweede wereldoorlog werd de heide massaal
ontgonnen en omgezet in grasland. Vanaf het einde van de zeventiger
jaren nam de akkerbouw met teelt van raaigras en maïs drastisch toe ten
koste van de weilanden. Sint-Maartensheide heeft een bijzondere functie
als overgangsgebied tussen de verstedelijkte zone aan de
Zuid-Willemsvaart en de oostelijk gelegen moerasgebieden.
Landschappelijk is het een half - open complex van akkers, maar vooral
van weilanden met houtkanten afgewisseld met een aantal loof- en
naaldbosjes en doorsneden door de vallei van de Zuurbeek. In het gebied
lopen een aantal parallelle oost - west gerichte historische
ontginningswegen. Het noordoosten van Sint-Maartensheide en de
Zuurbeekvallei kunnen als potentieel archeologisch waardevol omschreven
worden. Onder meer omwille van het voorkomen van zandige opduikingen.
Wat het bouwkundig patrimonium betreft dient in eerste instantie het
Woutershof of het kasteel Grootbroek vermeld te worden, door advocaat
Ch. Wauters in 1884 op het pas ontgonnen gebied gebouwd en omstreeks
1968 omgebouwd tot vakantieoord. In de onmiddellijke omgeving van het
Woutershof bevindt zich een in 1949 door een adelijke familie gebouwde
kapel. Te midden van het Stamproyerbroek bevindt zich een kleine,
eveneens 19de eeuwse Kempense langgevelhoeve die nog steeds in gebruik
is als boswachterswoning. Verder treffen wij in het landschap twee
watermolens aan; nl. de Clootsmolen en de Voorste Luysmolen alsook een
boerderij met historische kern: het Mariahof . De zeer geringe
bewoningsdichtheid van het landschap dat daarenboven
landsgrensoverschrijdend is, maken het tot een gewaardeerd stiltegebied.
Wandel- en fietspaden werden er uitgestippeld.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De kleinschalige, sterk gedifferentieerde, menselijke beïnvloeding
van dit zeer uitgestrekte, overwegend natte gebied, resulteerde in een
grote verscheidenheid aan biotopen. Landschapsecologisch is het
belangrijk omwille van het voorkomen van uitgestrekte complexen
historisch stabiele bossen, weiden, heidegebieden en moerassen.

Historische waarde:
~~~~~~~~~~~~~~~~~~~


Grote delen van het landschap geven nog een beeld van het vroegere
Kempens beekdallandschap en het moerassige gebied, dat een
onontbeerlijke schakel vormde in het levenspatroon van onze voorouders.
De Lossing, de Neerbroeklossing de gegraven Abeek en de talrijke
ontwateringsgrachten getuigen van de ontginning. Wat het bouwkundig
patrimonium betreft dient in eerste instantie het Woutershof of het
kasteel Grootbroek vermeld te worden, op het pas ontgonnen gebied
gebouwd en omstreeks 1968 omgebouwd tot vakantieoord.

Esthetische waarde:
~~~~~~~~~~~~~~~~~~~

De enorme uitgestrektheid van het terrein
contrasterend met de kleinschaligheid van het landschap en de grote
verscheidenheid in de begroeiing liggen aan de basis van de hoge
esthetische belevingswaarde.


Sociaal-culturele waarde:
~~~~~~~~~~~~~~~~~~~~~~~~~


De zeer geringe bewoningsdichtheid van het
landschap dat daarenboven landsgrensoverschrijdend is, maken het tot een
gewaardeerd stiltegebied. Wandel- en fietspaden werden er uitgestippeld.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Abeek en de Lossing zijn bepalend voor de vorm en het uitzicht van
het landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * landduin

dekzand- en duinreliëfs

**Hydrografische Elementen:**

 * waterloop
 * beek
 * vallei


o.a. Abeek, Zuurbeek

**Moerassige gronden:**

 * moeras
 * veen
 * rietland
 * ven



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * hof


**Kastelen, landgoederen en aanhorigheden:**

 * kasteel
 * boswachterswoning


kasteel Grootbroek

**Landbouwkundig erfgoed:**

 * hoeve
 * schuur


o.a. Woutershof, Mariahof

**Molens:**

 * watermolen


Cloots- of Damburgse molen, Voorste Luysmolen

**Kerkelijk erfgoed:**

 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * kanaal
 * dijk
 * sluis
 * grachtenstelsel
 * stuw


o.a. Lossing met grachtenstelsel, Zuid-Willemsvaart

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * perceelsrandbegroeiing

**Kunstmatige waters:**

 * poel
 * turfput
 * vijver


**Topografie:**

 * historisch stabiel


**Historisch stabiel landgebruik:**

 * permanent grasland
 * plaggenbodems
 * heide


**Bos:**

 * naald
 * loof
 * broek
 * hakhout
 * middelhout
 * hooghout
 * struweel


**Bijzondere waterhuishouding:**

 * ontwatering



OPMERKINGEN EN KNELPUNTEN
~~~~~~~~~~~~~~~~~~~~~~~~~

Schaalvergroting in de landbouw, omzetting van historische weiden in
graslanden en maïsakkers, en ontwatering vormen belangrijke
bedreigingen.
