Ijzermonding - St-Laureinsduinen
================================

Anker ID: A30010
----------------



A.TEKSTUELE Omschrijving
------------------------

Deze ankerplaats strekt zich uit op de rechteroever van de Ijzer
(havengeul) bij Nieuwpoort met inbegrip van het strand, het
natuurreservaat de Ijzermonding en de duinen tot de bebouwing van
Westende-Bad (gem. Middelkerke). Het gehele gebied ligt langs het
vroegere Ijzerestuarium op een langgerekt eiland "Testerep". Dit eiland
was gescheiden van het vasteland door een kreek die in de Ijzer
uitmondde en in noordoostelijke richting naar Middelkerke liep. Vóór de
12e eeuw ontwikkelde zich een duinenfront op dit schorrengebied wat
bewoning mogelijk maakte. De ankerplaats omvat de sekwentie van
strand-duinen tot polder en een slikke-schorregebied nabij de monding.
Het strand kent enkele kleinere golfbrekers rond de havengeul van de
Ijzer die naar het noordoosten toe groter worden. Het strand is
gescheiden van de St-Laureinsduinen door een lage dijk, een restant van
de Atlantikwal uit WOII. Langs de Ijzer ligt een klein
slikke-schorregebied dat momenteel als natuurreservaat erkend is. Het is
weliswaar zwaar aangetast door grondverplaatsingen (opgespoten terrein,
tijdok, bedijking,…) en bebouwing die het natuurlijk geomorfologisch
overstromingsproces verhinderen. Momenteel tracht men de natuurlijke
situatie te herstellen in het kader van een natuurherstelplan.
Dergelijke actieve slikke en schorren zijn in België vrij uniek (Zwin)
en bieden plaats voor zeldzame flora en fauna. De schorren gaan over in
duinen waar gebouwen van Landsverdediging staan. In het zuidoosten rond
de kreek van Lombardsijde gaan de duinen over in polder. De duinen ter
hoogte van de camping lopen verder in noordoostelijke richting tot
Westende-bad. De zeereepduinen aan het St-Laureinsstrand kennen nog
actieve zandverstuiving terwijl de landinwaartse paraboolduinen
(afgewisseld met lage, natte pannes) gefixeerd zijn door vegetatie. Op
deze droge kalkrijke duinen komt waardevolle flora voor die
mogelijkheden biedt voor fauna. Hier liggen evenwel nog terreinen en
gebouwen van landsverdediging en illegale campings. Dit doet afbreuk aan
de esthetische en natuurwetenschappelijke waarde van het gebied. Verder
getuigen enkele bunkers, loopgraven en bomkraters van de Atlantikwal aan
WOII. De Kromme Hoek in zuidwesten van deze ankerplaats bevat de
archeologische resten van de Grote Vierboete, een middeleeuwse
vuurtoren. De bakstenen toren was waarschijnlijk de eerste vuurtoren
langs de Westeuropese kust ten tijde van de Hanzesteden en is een
getuige van het maritieme verleden van de Nieuwpoortse haven. Tijdens
WOI werd hij evenwel gedynamiteerd waardoor enkel de grondvesten nog
overblijven. In deze duinen vormen het witte hotel St-Laureins en het
gebouw home Crombez (voormalig restaurant Calidris) blikvangers. De vele
bebouwing en de wegeninfrastructuur van landsverdediging en van de
campings vormen een knelpunt uit visueel-esthetisch oogpunt. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het slikke-schorregebied langs de Ijzer is quasi uniek in België en
brengt specifieke flora én fauna met zich mee. Waardevolle flora op
kalkrijke droge duinen.

Historische waarde:
~~~~~~~~~~~~~~~~~~~


Het gebied ligt op het vroegere eiland Testerep dat tijdens de
middeleeuwen bewoond werd. De verschillende restanten van de Atlantikwal
vormen een herinnering aan WOII.

Esthetische waarde:
~~~~~~~~~~~~~~~~~~~

groot strand met aansluitend duinenfront waarin
windgaten en andere actieve windverstuiving aanwezig is.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De loop van de Ijzer met aansluitende dijken.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Macroreliëf:**

 * kustduin

met aansluitend strand; kopjes- en paraboolduinen

**Hydrografische Elementen:**

 * rivier


Ijzerestuarium

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Militair erfgoed:**

 * bunker
 * verdedingingslinie


restanten van de Atlantikwal uit WOII

 **Archeologische elementen:**
archeologische resten van de vuurtoren de Vierboete

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Bos:**

 * struweel


op meest landinwaartse duinen

OPMERKINGEN EN KNELPUNTEN
~~~~~~~~~~~~~~~~~~~~~~~~~

De vele bouwwerken in deze ankerplaats vormen een hindernis in het
gebied: kustverdedigingswerken, illegale campings, infrastructuur van de
militaire domeinen. Het witte hotel St-Laureins en gebouw home Crombez
vormen blikvangers in het landschap maar zij doen afbreuk aan de
esthetische waarde van de omliggende duinen.
