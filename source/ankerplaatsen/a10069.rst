Domein de Merode
================

Anker ID: A10069
----------------



C.TEKSTUELE Omschrijving
------------------------

Domein 'de Merode' situeert zich ten zuiden van het centrum van
Westerlo, in de vallei van de Grote Nete. Het wordt begrensd door de
bebouwing van Westerlo in het noordwesten, de Grote Nete in het
noordoosten, de Gooibeek in het oosten, de Varendonkse Steenweg in het
zuiden en de Westerlose Steenweg in het oosten. De ligging van het
Kasteel de Merode gaat terug tot een strategische site, zijnde een
zandige opduiking in de moerassen ten noorden van de Grote Nete. Bij
Ferraris is het domein met parkstructuur goed herkenbaar. Hieruit blijkt
dat het patroon van het kasteelpark, en dan vooral het gedeelte ten
zuiden van de Grote Nete, tot op vandaag zo goed als onveranderd is
gebleven. We herkennen het langgerekte kanaal, het drevenstelsel en de
beboste percelen op de hogere, drogere zandgronden in het meest
zuidelijke deel van het domein. De omgeving van domein 'de Merode' werd
op het einde van de 18de eeuw gedomineerd door beemden op de lage,
lemige zandgronden van de Grote Nete. Bij Vandermaelen, die de situatie
weergeeft van midden 18de eeuw, herkennen we het kasteeldomein 'de
Merode' met waterslot en intact neerhof; in de beemden is ten
noordoosten van het kanaal een groentetuin aangelegd en in de omgeving
is het akker- en bosareaal toegenomen. In de 2de helft van de 19de eeuw
(Dépôt de la Guerre, 1871) breidde dit bosareaal nog verder uit. In de
onmiddellijke omgeving van het kasteel werden bloemperken aangelegd en
rondom kreeg het park een landschappelijke stijl met monumentale
boomgroepen en grasvelden. De kern van het kasteelgebouw, een
waterburcht, is de 14de eeuwse donjon of woontoren, die vaak wordt
geciteerd als 1 van de meest gave middeleeuwse woontorens van de Kempen.
In de 16de, 17de en 19de eeuw werd het kasteel verschillende keren
uitgebreid en aangepast. Het slot omvat een gekasseide vierkante erekoer
met rechthoekige, diagonale hoektorens. Centraal aan de westzijde
situeert zich de afgeronde toegangstoren, ter hoogte van de vroeger
ophaalbrug. Tegen de oostvleugel werd aan de waterkant een kapel
gebouwd. De eerste vermelding van de Kaaibeekhoeve gaat terug tot 1270,
maar ze werd in haar huidige vorm opgetrokken op het einde van de 17de
eeuw als een omgrachte hoeve met een centraal aarden erf, woonstalhuis
en wagenhuis. Met de Grote Nete als scheiding tussen de symmetrische
Franse tuin en het meer spontane Engelse park, heeft domein 'de Merode'
een bijzondere structuur. De variatie in vegetatie en flora, als gevolg
van een gradiënt in reliëf en bodemtype, geeft het valleigebied als
geheel een kleinschalig en esthetisch aantrekkelijk karakter.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De variatie in bodemklassen en reliëf binnen de beperkte oppervlakte
van dit eerder smalle valleigebied, geven ontstaan aan een rijke flora.
Het kasteeldomein vertegenwoordigt een aanzienlijke dendrologische
waarde die met name voor de avifauna potenties biedt.

Historische waarde:
~~~~~~~~~~~~~~~~~~~


Het kasteeldomein 'de Merode' behoort tot de oudste landgoederen in
het Vlaams Gewest. Het park in de onmiddellijke omgeving van het kasteel
werd tijdens het laatste kwart van de 19de eeuw aangelegd naar voorbeeld
van de Engelse landschapsstijl. De structuur van het zuidelijker gelegen
parkbos in geometrische stijl met kanaal en drevenstelsel, is bewaard
gebleven zoals het in het begin van de 18de eeuw werd aangelegd. De kern
van het kasteelgebouw is de 14de eeuwse donjon of woontoren, die vaak
wordt geciteerd als 1 van de meest gave middeleeuwse woontorens van de
Kempen. De vroegste bronnen over de Kaaibeekhoeve gaan terug tot 1270;
het huidige woonstalhuis werd echter 'luxueus' herbouwd in 1686.

Esthetische waarde:
~~~~~~~~~~~~~~~~~~~

Het kasteel, een waterburcht met middeleeuwse
donjon, vormt samen met het tweeledige domein een gaaf en esthetisch
aantrekkelijk geheel op de oevers van de Grote Nete. De omgeving met een
afwisseling van kleinschalig landbouwgebied en broekbossen versterken
het historisch karakter.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De ligging van het kasteelgebouw gaat terug tot een strategische
site, nl. een zandige opduiking in de moerassen ten noorden van de Grote
Nete. De tweedeling van het kasteeldomein, met een aanleg in Engelse
landschapsstijl op de noordelijke oever van de rivier en een geometrisch
drevenstructuur naar Frans voorbeeld op de zuidelijke, geeft het een
apart karakter.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * waterloop
 * rivier
 * vallei


Grote Nete, Goorbeekloop, Varendonkse Loop

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


Kasteelpark

**Kastelen, landgoederen en aanhorigheden:**

 * kasteel
 * toren
 * kasteelgracht


waterburcht, donjon, dienstgebouwen, kapel, brug

**Landbouwkundig erfgoed:**

 * hoeve
 * schuur
 * stal
 * wagenhuis


Kaaibeekhoeve

**Kerkelijk erfgoed:**



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * dreef
 * bomenrij
 * hagen

**Kunstmatige waters:**

 * vijver


**Bos:**

 * naald
 * loof
 * broek
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Knelpunt is de langzame omzetting van de oorspronkelijk landelijke en
typische bewoning naar eigentijdse en atypische bewoning.
