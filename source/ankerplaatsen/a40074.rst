Vallei van de Molenbeek tussen Herzele en Mere
==============================================

Anker ID: A40074
----------------

**Landschap**



C.TEKSTUELE Omschrijving
------------------------

De vallei van de Molenbeek tussen Herzele en Mere, met zijn vele
molens op de waterloop, heeft een heuvelig karakter doordat de vallei
zich in de onderliggende Tertiaire afzettingen heeft ingesneden. Rond de
beek komen oeverwallen voor. Deze gronden zijn wat zandiger. De
omliggende komgronden hebben een hoger kleigehalte en zijn ter hoogte
van de Blauwbossen en Gotegemmeersen zelfs wat veniger. Waar zandige
lagen de minder permeabele kleilagen snijden ontstaat bronwerking. Dit
komt op verschillende plaatsen in het gebied voor, gewoonlijk op hoger
gelegen delen. Tussen Ressegem en Aaigem komt een bronniveau voor. De
bronbosjes dragen hier de namen 'De Wijngaard' en 'Wijmenier'. Tussen
deze bosjes en de vallei van de Molenbeek komt een open akkerland voor.
Op de Molenbeek komen verschillende molens voor. Zo is er te Aaigem de
Ratmolen. Deze goed bewaarde middenslagmolen met sluis en ijzeren
scheprad werd in het begin van de 20e eeuw nog met een dieselmotor
versterkt, deze is al terug verdwenen. Naast de molen staat het
witgeschilderde molenaarshuis, de oudere kern dateert uit de 18e eeuw.
De Engelsmolen is een bovenslagmolen met ijzeren scheprad, gelegen op de
Molenbeek, in een boomrijke omgeving. De muurankers in de voorgevel
geven het jaar 1774 aan, op het einde van de 19e eeuw werd het verhoogd
en uitgebreid. Aan de Gotemstraat in Mere ligt nog een in werking zijnde
bovenslagmolen met ijzeren bovenscheprad en sluis. Het is aan de rand
van Mere, aan het Blauwbos gelegen. Deze molen werd voor het eerst in
1387 vermeld, en 1808 worden molen en molenaarshuis herbouwd, in 1898
plaatst men een stoommachine, in 1900 werd een geklonken ijzeren
bovenslagrad geplaatst. Aan de Wilgendriesstraat staat nog een molen op
de Molenbeek, de bovenslagmolen met ijzeren scheprad en sluis werd reeds
in 1571 vermeld. De huidige molen dateert uit de 19e eeuw, en heeft een
oudere kern. Het molenaarshuis ligt in het verlengde van de molen en
dateert uit eind 19e- begin de 20e eeuw. In de vallei is het
weilandkarakter goed bewaard. Rond de weilanden komt
perceelsrandbegroeiing voor bestaande uit hagen, houtkanten, bomenrijen.
Ook bospercelen dragen bij bij het gesloten karakter van het landschap.
Op de minder steile valleihellingen komen open delen voor. Ook de
variatie van open en gesloten ruimten in de Blauwbossen draagt bij tot
visueel erg aantrekkelijk karakter van deze asymmetrische vallei. De
oostelijke steilere en de westelijke minder steile valleiwand verhoogt
de esthetische waarde van de vallei. De bodemgebruikspatronen, waarvan
de grote structuurelementen minstens al van de Vroege Middeleeuwen
bestonden, hebben een cultuurhistorische waarde. Er is een aanzet van
het "open kouter"-landschap, bijvoorbeeld ter hoogte van Vlarinck bij
Hazelbeek, traditioneel een akkerlandgebied met relatief kleine kouters,
kenmerkend voor het westelijk Denderbekken. Een groter deel van het
gebied wordt ingenomen door de in oorsprong gemeenschappelijke
graasgronden en (nu verlaten) hooilanden die vooral nattere gronden
en/of steilere hellingen beslaan. Bij de latere privatisering van deze
gronden werd de dichtheid aan houtkanten, hagen en bomenrijen groter. De
historische continuïteit van bepaalde delen van de Blauwbossen gaat
minstens terug tot de 18e eeuw. Mogelijk gaat er alluviaal gelegen bos
vervening vooraf. Cultuurhistorisch belangwekkend zijn de relicten van
het vroegere traditionele bodemgebruik: restanten van hooilanden en van
middelhoutbos, een kapgriend (wijmier) enz. Lineaire landschapselementen
zoals houtkanten, hagen en knotbomenrijen, zijn typerend voor het
vroegere agrarische landschap en getuigen nog van het specifieke
houtgebruik buiten bosverband. Het kasteel van Herzele, 'du Parc
Locmaria' is in neo- Lodewijk de 13e stijl gebouwd. Het ligt in een
omringend park en via een lange eikendreef met het dorp verbonden. Het
kasteel werd op het einde van de 19e eeuw gebouwd in opdracht van baron
van de Woestijne. Achter het kasteel staan enkele verwaarloosde
dienstgebouwen uit de 19e eeuw. Voor de kasteeldreef staan drie
pittoreske huizen uit het begin van de 19e eeuw. Ten noorden van het
kasteel, langs de Ressegemstraat ligt het Eikbos, een strookvormig bos.
Ten noorden daarvan ligt de kasteelgracht, een waterloop die langs beide
zijden door een talud begrensd is. In de vallei van de Molenbeek komt op
het grondgebied van Herzele opvallend veel hagen voor. De vallei met
haar bocage is hier relatief breed. De kerk van Aaigem is een eenvoudige
hallekerk uit de 18e eeuw met een gotische toren. De merkwaardige
vroeggotische toren dateert van ca. 1300. De Dries is een rechthoekig
pleintje met bomen en een kapelletje waarrond enkele hoeven gelegen
zijn. De hoeves die errond staan dateren uit de 19e eeuw. In de
Molenstraat te Herzele, op de Molenberg, staat een houten gerestaureerde
windmolen, Molen te Rullegem genaamd. Deze open staakmolen dateert uit
begin de 16e eeuw. Op grondgebied van Haaltert komen enkele historische
hoeves voor. 'Hof ten Haas' of 'Hof Stoys' is een hoeve die reeds in de
15e eeuw meld werd en was naar verluidt een voormalige abdijhoeve. De
huidige hoeve dateert uit de 19e en 20e eeuw.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De vallei is asymmetrisch. Er komen plaatselijk bronzones en
stuwwatertafels voor met daarbijhorende bronbossen en
stuwwaterverschijnselen.

Historische waarde:
~~~~~~~~~~~~~~~~~~~


Op de kaart van Ferraris (ca. 1775) en Van der Maelen (ca.1850) zijn
de meersen met bomenrijen langs Molenbeek en langs de percelen duidelijk
zichbaar. De dries is duidelijk herkenbaar. Er ligt een poel op de
dries, rond het plein staat bebouwing. De bebouwing is nauwelijks
toegenomen t.o.v. Ferraris en Vandermaelen. Het (half-)gesloten karakter
landschap langs Molenbeek met perceelsrandbegroeiingen rond de weilanden
en fragmenten bos, is goed bewaard. Het kasteel van Herzele is met een
dreef met het dorp verbonden. In de vallei ten zuiden daarvan komen vele
hagen voor. Er komen enkele hoeves in de vallei voor die op oude kernen
terug gaan.

Esthetische waarde:
~~~~~~~~~~~~~~~~~~~

Het gesloten landschap ligt langs de Molenbeek,
het is hoofdzakelijk weiland met nog enkele percelen bos. Op de
Molenbeek liggen verschillende watermolens. Ook enkele historische
hoeven komen in de vallei voor. De structuur van de Dries is nog goed
bewaard. Ter hoogte van Herzele is de vallei van de Molenbeek wat breder
en komen veel hagen rond de weilanden voor. Het kasteel van Herzele ligt
ongeveer op het hoogste punt.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De vallei van de Molenbeek, met de vele molens, loopt centraal door
de ankerplaats. Daarrond komen vele weilanden in de asymmetrische vallei
voor. Deze zijn door lineaire vegetatie omzoomd. Enkele bosjes dragen
eveneens bij tot het gesloten karakter van het landschap. In de vallei
komen er verschillende historische hoeven voor. Het kasteel van Herzele
ligt bovenaan de heuvelkam. Op de minder steile valleihellingen komt
akkerland voor op kleine kouters. Op sommige plaatsen komen bronbosjes
voor op de valleihellingen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * holle weg

**Hydrografische Elementen:**

 * waterloop
 * beek
 * vallei
 * meander


**Moerassige gronden:**

 * moeras



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Nederzettingspatronen:**

 * nederzettingspatroon
 * dries
 * plein
 * gehucht

Dries, Aaigem

**Kastelen, landgoederen en aanhorigheden:**

 * kasteel


dienstwoningen

**Landbouwkundig erfgoed:**

 * hoeve
 * schuur
 * stal


**Molens:**

 * watermolen
 * windmolen


**Kerkelijk erfgoed:**

 * kerk
 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * kerkwegel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij
 * perceelsrandbegroeiing

**Kunstmatige waters:**

 * vijver


**Historisch stabiel landgebruik:**

 * permanent grasland
 * kouters


**Bos:**

 * loof
 * middelhout
 * hooghout
 * struweel
