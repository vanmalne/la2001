Kastelen van Groenendaal en Zangerhei
=====================================

Anker ID: A70047
----------------

**Landschap**



C.TEKSTUELE Omschrijving
------------------------

Het landschap behoort tot het grondgebied van de deelgemeenten
Munsterbilzen, Waltwilder, Hoelbeek en Eigenbilzen. Het ligt enigszins
geïsoleerd tussen de bebouwing van Munsterbilzen en het Albertkanaal en
wordt doorkruist door de verlaten spoorlijn Hasselt-Maastricht. Het
behoort tot de (natte) Zandleemstreek, een overgangsgebied tussen de
Haspengouwse leemstreek in het zuiden en het Kempens Hoogplateau
(zandstreek) in het noorden. Het maakt deel uit van de brede
valleidepressie ten zuiden van de rand van het Kempens Hoogplateau. Het
reliëf is vlak tot zachtgolvend en helt zwak af in westelijke richting.
Verschillende beken draineren het landschap en wateren af naar de
westwaarts gelegen Demer. De onvoldoende natuurlijke drainering, eigen
aan de Zandleemstreek, is een gevolg van de geringe doorlatendheid van
de klei in de ondergrond en van het vlakke reliëf. Vooral in de winter
en het voorjaar kunnen hoge grondwaterstanden voorkomen, terwijl
gedurende lange droogteperioden tijdens de zomer soms
uitdrogingsverschijnselen optreden. Buiten de valleidepressies bevindt
de grondwatertafel zich dieper dan 120 cm. In de beekvalleien
daarentegen komen alluviale bodems voor - hetzij op klei, hetzij op leem
die praktisch permanent nat zijn. De voor een aantal landbouwgewassen
ongunstige tot slechte waterhuishouding van de meeste gronden ligt aan
de basis van de uitgebreide weideoppervlakte, al dan niet beplant of
begrensd met populieren. Naargelang de valleigronden natter zijn
kenmerkt het landgebruik zich in verruigde vochtige hooi- en graslanden,
populierenaanplantingen, struwelen, uitgestrekte rietlanden en open
waterpartijen. De hoger gelegen terreinen met een voor landbouw betere
waterhuishouding zijn in gebruik als akkerland of zijn begroeid met
deels historisch bos van voornamelijk loofhout. Het voorkomen van
naaldhoutbossen duidt op de nabijheid van het Kempens Hoogplateau. De
onmiddellijke omgeving van de kastelen van Groenendaal en Zangerhei
wordt ingenomen door een - gedeeltelijk verruigd - park in
landschappelijke stijl met een afwisseling van vijvers, gras- en
bospartijen. Een gedeelte van de open waterpartijen rond en tussen beide
kastelen is verland. Het landschapsgeheel kan getypeerd worden als een
compartimentenlandschap bestaande uit een mozaïek van open ruimten,
opgaande begroeiing (bomenrijen, loof- en naaldhoutbossen), beemden,
vijvers en dreven. De gaafheid van het landschap wordt bedreigd door de
uitbouw van boomkwekerijen. Er is een sterke druk vanuit het
tuinbouwcentrum Munsterbilzen. Groenendaal is een late schrijfwijze voor
het oorspronkelijke Croenendael of Croonendael. Het was een Loons
grootleen dat samen met Hoelbeek en Jonckholt één leengoed vormde, in
het bezit van de heren van Jonckholt. Eind 14de eeuw werden de goederen
gedeeld bij gebrek aan mannelijke nazaten. Jonckholt en Hoelbeek gingen
naar de oudste dochter, gehuwd met ridder Hendrik van Guigoven,
slotvoogd van Kolmont. Reeds in de 18de eeuw is de burcht volledig
verdwenen. Alleen de hoge aarden wallen waren nog in het landschap
zichtbaar. Aleidis van Jonckholt, gehuwd met Godenoel van Elderen, erfde
Croenendael. Na verschillende eigenaarswissels kreeg het oude, 17de
eeuwse kasteel in Maasstijl rond 1760 zijn huidige, classicistische
uitzicht, evenals de kasteelhoeve. Het kasteel is U-vormig. De brede
slotgracht werd gedeeltelijk gedicht. Voor het L-vormige dienstgebouw
ten oosten staat een gietijzeren pomp met dito waterbekken. De gebouwen
van de gesloten hoeve zijn gegroepeerd rond een rechthoekig erf. De
oorspronkelijke inrijpoort bevindt zich ten noorden, aan de zijde van
het kasteel, in het voormalige poortgebouw met duiventil. Een eikendreef
begeleidt de hoofdtoegangsweg vanuit het zuidwesten naar het kasteel.
Het omgevende Engels park werd recent grondig opgeknapt. De voornaamste
elementen zijn de vijvers en de gemengde boomgroepen die vormgeven aan
royale graspartijen. Als bodembedekkers werden grote groepen
Rhododendron en Hedera helix aangeplant. Kegelvormig gesnoeide taxussen
geven een klassiek tintje. Noordelijk wordt het park begrensd door een
gesloten bosgordel. Zuidelijk is het landschap open en strekken zich
weiden uit tot aan de verlaten spoorweg. Zangerhei is de huidige
benaming voor het oude leengoed en laathof Haenengoed. Na de Franse
revolutie wordt het goed aanzienlijk vergroot door aankoop en toevoeging
van de aanpalende vijvers van de abdij van Herkenrode. Van het
oorspronkelijke waterkasteel zijn geen resten bewaard. In de 1ste helft
van de 19de eeuw wordt het afgebroken en vervangen door een alleenstaand
rechthoekig gebouw en een ruim neerhof in gesloten vorm rondom een
vierkante binnenplaats. Een nieuw grachtensysteem omringde het eveneens
aangelegde park in Engelse stijl, met grote vijver. Dit park is vrij
uitgestrekt en grenst aan dat van het kasteel van Groenendaal. Na
verkoop en verkaveling van het domein werd het kasteel in 1955 opnieuw
afgebroken. Thans resten slechts de toenmalige dienstgebouwen: vier
identieke vleugels rond een vierkante binnenplaats, toegankelijk via de
monumentaal uitgewerkte noord- en zuidvleugel. Het park met omgrachting
en vijver bleef behouden. Ten noorden van Zangerhei ligt de watermolen
op de Molenbeek. Het is een constructie uit de 2de helft van de 19de
eeuw in eclectische stijl met neogotische componenten en een complexe
vorm. Ongeveer een kilometer zuidelijk bevindt zich de zogenaamde hoeve
Hommelen, waarnaar ook wel wordt verwezen als kasteel Klein Zangerhei.
Van de oorspronkelijke, monumentale, dubbel omgrachte hoeve met
losstaande bestanddelen bleven geen resten bewaard, op het tracé van de
grachten na, waarvan het zuidwestgedeelte nog met water is gevuld. De
grachten werden gevoed door het water van de Krombeek die er aan
westzijde vlak naast stroomt. Het huidige, 19de eeuwse gebouw ligt aan
de oostzijde vlak buiten de grachtengordel. In die omgeving vinden we
naast (verlaten) weilanden, al dan niet met populieren, ook een
fruitaanplanting.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het landschap strekt zich uit in de (natte) zandleemstreek, een
overgangsgebied tussen de Haspengouwse Leemstreek in het zuiden en het
Kempens Hoogplateau (zandstreek) in het noorden. Dergelijke
overgangsgebieden worden gekenmerkt door een eigen dynamiek en zijn
bijgevolg in menig opzicht (o.a. geografisch) uitermate belangrijk.

Historische waarde:
~~~~~~~~~~~~~~~~~~~


Naast de aanwezigheid van verschillende kasteel- en hoevecomplexen
ligt vooral het voorkomen van verschillende bodemseries met hun
respectievelijke vochtklassen op een beperkte oppervlakte aan de basis
van de verscheidenheid in historisch landgebruik: verruigde vochtige
hooi- en graslanden, vochtige struwelen, uitgestrekte rietlanden in
verlandingszones en langs de vijvers, open waterpartijen, loofbossen en
aanplantingen van naaldhout en populieren. Rond het kasteel van
Groenendaal, opgetrokken in classicistische stijl, en de in
vierkantsvorm gebouwde dienstgebouwen van het 19de eeuwse kasteel
Zangerhei kwam vanaf de tweede helft van de 19de eeuw een
landschappelijk park tot stand. In de omgeving bevinden zich eveens de
watermolen op de Molenbeek en de herkenbare sites van de hoeve Hommelen
en de burcht Jonckholt.

Esthetische waarde:
~~~~~~~~~~~~~~~~~~~

De hoge esthetische belevingswaarde van het
domeinencomplex Groenendaal en Zangerhei is een gevolg van de
geïsoleerde ligging van deze aaneengesloten groene ruimte tussen de
deelgemeente Munsterbilzen en het Albertkanaal en van het opvallend gave
karakter van het typische compartimentlandschap bestaande uit een
mozaïek van open ruimten (akkers en weilanden), opgaande begroeiing
(bomenrijen, dreven, loof- en naaldhoutbossen) en vijvers met soms
uitgestrekte rietkragen er rond.



Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het kasteel van Groenendaal en de voormalige dienstgebouwen van
Zangerheide met hun toegangswegen en dreven zijn structuurbepalend.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf

vlak tot zachtgolvend

**Hydrografische Elementen:**

 * beek
 * vallei


o.a. Elsterbeek, Meersbeek, Molenbeek, Wilderbeek

**Moerassige gronden:**

 * moeras
 * rietland


vochtige graslanden

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteelparken Groenendaal en Zangerhei

**Kastelen, landgoederen en aanhorigheden:**

 * kasteel
 * landgoed
 * kasteelgracht


kastelen Groenendaal en Zangerhei

**Bouwkundig erfgoed:**

 * huis


**Landbouwkundig erfgoed:**

 * hoeve
 * schuur
 * stal


o.a. hoeven Hommelen en Klein Hommelen, kasteelhoeve Groenendaal

**Molens:**

 * watermolen


**Kerkelijk erfgoed:**

 * kapel


o.a. Sint-Rochuskapel

**Klein historisch erfgoed:**


gietijzeren pomp met waterbekken

 **Andere:**
burchtruïne Jonckholt

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Spoorweg:**

 * verlaten spoorweg

Hasselt-Maastricht

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver


**Topografie:**

 * onregelmatig


**Historisch stabiel landgebruik:**

 * permanent grasland


vochtige hooi- en graslanden, al dan niet beplant of begrensd met
populieren

**Bos:**

 * naald
 * loof
 * hakhout
 * hooghout
 * struweel


o.a. Bonijtersbos, Groenendaal, Zangerheide (deels

OPMERKINGEN EN KNELPUNTEN
~~~~~~~~~~~~~~~~~~~~~~~~~

De gaafheid van het landschap wordt bedreigd door de uitbouw van
boomkwekerijen. Er is een sterke druk vanuit het tuinbouwcentrum
Munsterbilzen. De recente bebouwing levert geen bijdrage tot de
landschapswaarden.
