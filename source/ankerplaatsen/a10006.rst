Kasteel van Hoogstraten
=======================

Anker ID: A10006
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * steilrand

**Hydrografische Elementen:**

 * rivier
 * vallei
 * meander


De Mark

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kastelen, landgoederen en aanhorigheden:**

 * kasteel
 * ijskelder
 * kasteelgracht


wachthuisjes, kasteel van Hoogstraten

**Bouwkundig erfgoed:**

 * (heren)woning
 * huis


directeurswoning, woonhuizen

**Landbouwkundig erfgoed:**

 * hoeve
 * schuur
 * stal


**Molens:**

 * watermolen


Laarmolen

**Kerkelijk erfgoed:**


kerkhof

 **Archeologische elementen:**
**Andere:**
werkplaatsen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * dreef
 * bomenrij
 * houtkant

**Historisch stabiel landgebruik:**

 * permanent grasland


**Bos:**

 * loof
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Een knelpunt is de in de ankerplaats aanwezige bewoning in de
noordoostelijke hoek, waarvan uitbreiding moet worden vermeden. De
landbouwbedrijven die binnen de grenzen liggen zouden beter in het
landschap moeten worden ingepast en indien er een uitbreiding wordt
voorzien moet deze aangepast aan het landschap gebeuren.

--------------

B.landschapswaarden
-------------------

Wetenschappelijke waarde:
De wetenschappelijke waarde van deze ankerplaats situeert zich
voornamelijk ter hoogte van de nog sterk meanderende Mark en de
aanpalende lagere gronden die een behoorlijke floristische diversiteit
vertegenwoordigen. Verder bieden de bospercelen een geschikt
overwinteringbiotoop voor roofvogels.
Historische waarde:
Van het Kasteel van Hoogstraten wordt reeds melding gemaakt bij
Ferraris (1777); de site met omwalling, is net als een aantal dreven-
waarvan die tussen het kasteel en de kerk de meest opvallende is-,
duidelijk op de kaart herkenbaar. Ook de meanderende loop van de Mark
met lager gelegen valleigronden is goed terug te vinden net als 't
Withof. Het gebied ten zuiden van het kasteel was bij Ferraris veel
dichter bebost. Wat betreft het cultuurhistorisch patrimonium is er het
voormalig kasteel van de heren van Hoogstraten met bijgebouwen en hoeve
uit verschillende perioden, de voormalige pastorie 't Withof in
overwegend classicistisch getinte stijl, alsook de Laarmolen
(watermolen), waarvan de oorsprong opklimt tot circa 1620.
Esthetische waarde: Het compartimentlandschap van open
landbouwgronden en gesloten bospercelen met daarin het voormalige
kasteel en bijgebouwen, vormt een mooi geheel langs de vallei van de nog
sterk meanderende Mark.
Sociaal-culturele waarde : In 1810 werd het kasteel van Hoogstraten
ingericht als bedelaarsoord, waarop het achtereenvolgens dienst deed als
landbouwkolonie, toevluchtshuis voor zwakke en zieke mannen,
verblijfplaats van de zusters norbertinessen en zenuwzieke patiënten en
tot slot strafschool of penitentiair schoolcentrum; een functie die het
tot op vandaag nog vervult.
Ruimtelijk-structurerende waarde:
Het patroon van dreven en bomenrijen rond het kasteel vormt een
opvallend ruimtelijk-structurerend netwerk langsheen de vallei van de
Mark. De nog relatief sterk meanderende Mark met vallei heeft eveneens
een belangrijke ruimtelijk-structurerende waarde voor het gebied.

--------------

C.TEKSTUELE Omschrijving
------------------------

Het grootste deel van de structuur van deze ankerplaats is reeds
herkenbaar bij Ferraris. Het gaat daarbij om het Kasteel van Hoogstraten
 * de site met omwalling-, 't Withof, een aantal dreven en de loop van de
Mark met lager gelegen valleigronden. Het is deze relatief sterk
meanderende loop van de Mark met bijhorende vallei die voor een groot
deel de wetenschappelijke en ook ruimtelijk structurerende waarde van
het gebied vertegenwoordigt. Als geheel kan het landschap, zoals we het
nu kunnen waarnemen, worden gekarakteriseerd als een
compartimentlandschap van afwisselend open landbouwgronden en gesloten
bospercelen, met oude dreven en bomenrijen. Deze ankerplaats omvat een
behoorlijk cultuurhistorisch patrimonium met in de eerste plaats het
voormalig kasteel van de heren van Hoogstraten met bijgebouwen en hoeve
en omgeven door een slotgracht. Op de site van het kasteel bevond zich
mogelijk in de 9de eeuw een houten burchttoren met verdedigingsgracht,
die eind 12de eeuw verbouwd zou zijn tot een stenen slot. In de 15de en
16de eeuw werd dit slot omgevormd tot een nieuw kasteelcomplex met de
allures van een renaissanceslot dat sinds toen nog heel wat
herstellings- en bouwwerken onderging. Bij het kasteel werd tevens een
ijskelder aangelegd, waar nu enkel nog de fundamenten van resten. Ten
zuidoosten van het kasteel bevindt zich een hoeve, bestaande uit een
woning en verschillende stallingen uit de 2de helft van de 19de eeuw en
2 recent bijgebouwde schuren. De werkplaatsen (drukkerij, smidse,
schrijnwerkerij, mouterij, droogschuur, e.d.) ten noorden van het
kasteel dateren van rond de wisseling van 19de naar 20ste eeuw. In 1810
werd het kasteel van Hoogstraten ingericht als bedelaarsoord, waarop het
achtereenvolgens dienst deed als landbouwkolonie, toevluchtshuis voor
zwakke en zieke mannen, verblijfplaats van de zusters norbertinessen en
zenuwzieke patiënten en tot slot strafschool of penitentiair
schoolcentrum; een functie die het tot op vandaag nog vervult. De
voormalige pastorie 't Withof aan de westelijke grens van de
ankerplaats, in overwegend classicistisch getinte stijl en omgeven door
een tuin met uitzonderlijke bomen en een gracht, onderging talrijke
restauraties en kent een complexe bouwkundige geschiedenis. Eveneens
vermeldenswaardig is 'de Laarmolen', een watermolen waarvan de oorsprong
opklimt tot circa 1620. De begrenzing van deze ankerplaats wordt gevormd
door de rijksgrens in het noorden, de bewoning van Hoogstraten in het
westen en de bewoning van Wortel in het oosten en zuidoosten.
