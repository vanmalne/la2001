Hoeve Hobos en omgeving
=======================

Anker ID: A70028
----------------

**Landschap**



C.TEKSTUELE Omschrijving
------------------------

Het gebied ligt ten zuidwesten van de dorpskern van Overpelt, langs
weerszijden van de N715 (Eindhoven-Hasselt). In het oosten wordt het
gebied begrensd door de N74 en in het zuidwesten sluit het aan bij het
boscomplex Pijnven. Het omvat o.a. het natuurgebied 't Plat en de
Gorten, de beekvallei van de Gortenloop en de Holvense beek en het
Hobosdomein. Het gebied behoort tot het Kempens plateau en is ontstaan
op de noordwestelijke uitloper ervan. Het is een vlak landschap met
afwisselend gesloten bossen en open beekvalleien. De afwatering gebeurt
via een zeer geleidelijke afdaling van het terrein in noordelijke en
oostelijke richting. De Gortenloop en de Gortenbuitenloop zorgen voor de
ontwatering in noordelijke richting, de Holvense beek loopt in
noordoostelijke richting. De beken behoren tot het Maasbekken via de
Dommel. Het natuurgebied 't Plat is gelegen in het diepe gedeelte van de
vallei van de Holvense beek die enkele kilometers ten zuidwesten
ontspringt. Van oudsher was 't Plat een zeer waterrijk gebied. Door de
talrijke kwellen en bronnen, alsmede door de lage ligging, vormde er
zich een nat heidegebied met een ven. Dit ven was de oorsprong van de
Holvense beek. Later werd de Holvense beek verbonden met het vengebied
op de gemeentegrens met Eksel, in de zuidwesthoek van deze afbakening.
Uit archiefmateriaal blijkt dat het gebied tot op het einde van 19de
eeuw gebruikt werd om turf te steken, de bodem was hiervoor uiterst
geschikt, namelijk zeer natte gronden op lemig zand met veensubstraat.
Vermoedelijk was het geheel gebied oorspronkelijk één gemeen zogenaamd
klodveld, dat later gedeeltelijk onder de bewoners werd verkaveld. Door
de normalisatie van de beek in de jaren zestig is de hydrologische
situatie van 't Plat echter sterk gewijzigd. De vegetatie bestaat
grotendeels uit soorten typisch voor droge, vochtige en natte
heidevegetaties, laagveenbegroeiingen en moerasbossen. Het gebied De
Gorten, ligt ten zuiden van de Gortenstraat en bestaat grotendeels uit
naaldhoutbestanden. De eerste percelen, gelegen langs de N715, werden
aangeplant in 1916 met grove den. Vanaf 1964 werd er voornamelijk
Corsicaanse den aangeplant. De laatste aanplantingen dateren uit 1989.
In de zuidwest hoek van dit gebied ligt een ven. In het verleden werd
het ontwaterd door een noordelijk georiënteerde afwateringsloot. De
oudste bestanden werden recent sterk gedund om natuurlijke verjonging
met o.a. zomereik mogelijk te maken. Het naaldhoutbestand ten noorden
van de Gortenstraat, en ten oosten van de Gortenloop, bestaat eveneens
uit diverse dennenbestanden, aangeplant in de vorige eeuw. In dit gebied
ligt tevens een archeologische zone met een grafveld uit de metaaltijd
en het gereconstrueerd urnenveld Hunnebergen. Het Hobosdomein ligt ten
zuiden van de Gortenstraat en is ontstaan rond de Hobosboerderij. Deze
Hobosboerderij wordt een eerste keer vermeld in 1524. J.M. Clercx junior
verwerft de boerderij in 1793. Hij was notaris van beroep, hij verwierf
echter de meeste bekendheid als Luitenantdrossaard van het ambt Stokkem.
Hij stond vooral bekend als vervolger van de bokkerijders maar was ook
actief op het diplomatieke vlak na de uitmoording van de boerenjongens
in de slag van Hasselt op 5 december 1798, tijdens de Boerenkrijg. Het
domein wordt in eerste instantie uitgebreid door de drossaard maar in
tweede instantie door de opeenvolgende eigenaars. Ook dit gebied was
oorspronkelijk een heidegebied dat vanaf de 16de eeuw werd ontgonnen. De
gronden werden aanvankelijk in cultuur gebracht voor akkerbouw en later
voor experimentele bosbouw. Het gebouwencomplex ligt centraal in het
domein en bestaat uit een herenhuis, boerderijgebouwen en een
jeneverstokerij. Zij dateren waarschijnlijk van rond de eeuwwisseling
tussen de 18de en 19de eeuw. De weilanden liggen rond het
gebouwencomplex en op de oevers van de Gortenloop. De akkers zijn
verdwenen, ze zijn stelselmatig omgezet naar weilanden, de laatste
omzetting gebeurde in 1970. De weilanden worden omgeven door dreven en
houtwallen. De dreven van zomereik en linde werden zeer waarschijnlijk
aangeplant door dr. Delheid, tussen 1867 en 1894. Op de houtwallen
groeien voornamelijk zomereik en grove den. De boomgaarden liggen
respectievelijk ten noorden en ten oosten van het gebouwencomplex. De
eerste is een gemengde boomgaard die werd aangeplant in 1930 en 1936,
door de toenmalige eigenaar dhr. Brull. De tweede is een tamme kastanje
boomgaard. Deze boomgaard is voor het eerst duidelijk herkenbaar op de
topografische kaart van 1849 en werd waarschijnlijk aangelegd in functie
van de productie van de Hobosser brandewijn. Een groot gedeelte van het
domein wordt ingenomen door bosbestanden van grove en Corsicaanse den en
zomer- en Amerikaanse eik. Enkele percelen naaldhout dateren nog uit de
eerste experimentele bosbouwcultuur in Noord-Limburg, tweede helft 19de
eeuw, en hebben door hun ouderdom en omvang een grote dendrologische
waarde. De vallei van de Gortenloop is een kleinschalig gebied langs de
Gortenloop, met een intacte historische percelering ter hoogte van het
Hobosdomein en het natuurgebied 't Plat. Ten noordoosten van 't Plat
mondt de Gortenloop uit in de Holvense beek. De vallei is noordzuid
georiënteerd en doorkruist het volledige landschap. In het uiterste
zuiden ligt de Grote Hof. Deze boerderij was één van de boerderijen van
de abdij van Floreffe in Overpelt. Al sinds de 12de eeuw bezat deze
abdij belangrijke landbouwuitbatingen in Overpelt. Volgens het
Bunderboek van 1763 bezat de abdij op dat moment, in Overpelt, een
totale oppervlakte van ongeveer 250 hectaren. De boerderij is sterk
verbouwd en het wijdse landschap van weleer werd sterk aangetast door de
aanleg van de N74. De Holvense beek ontspringt, op de rand van het
boscomplex Pijnven in een open gebied ten westen van de N715, met
momenteel overwegend maïsakkers. Op de noordgrens van dit open gebied,
langs de N715, de voormalige Steenweg van Luik naar Den Bosch uit 1777,
ligt het vroegere barrierhuis De Trapkens, thans echter sterk verbouwd.
De Holvense beek werd in de jaren zestig rechtgetrokken en loopt nu, ter
hoogte van het natuurgebied 't Plat, ten zuiden van de oorspronkelijke
loop. In het oostelijk gedeelte van het natuurgebied 't Plat wordt de
vallei gekenmerkt door een intacte historische percelering.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De wetenschappelijke waarde ligt o.a. vervat in de kleinschalige
gebieden rondom het natuurgebied 't Plat en de beekvallei van de
Gortenloop. Enkele naald- en loofhoutbestanden uit de eerste
experimentele bosbouwcultuur in Noord -Limburg (tweede helft van de 19de
eeuw) bezitten omwille van hun ouderdom en omvang een grote
dendrologische waarde.

Historische waarde:
~~~~~~~~~~~~~~~~~~~


De Hobosboerderij was de woonst van luitenant-drossaard Jan Matthys
Clercx. Drossaard Clercx heeft in de geschiedenis van Limburg een
belangrijke rol gespeeld. Hij leefde in de periode die in wezen kan
omschreven worden als de moeizame omschakeling van het Ancien Régime
naar de Hedendaagse tijd. Het Hobosdomein is een gaaf structureel geheel
met een gebouwencomplex (herenhuis met boerderij) dat waarschijnlijk
dateert van rond de eeuwwisseling tussen de 18de en de 19de eeuw. Het
bezit verder een onverhard wegenpatroon, weiden en boomgaarden,
vormgegeven door dreven en houtwallen en een uitgestrekt boscomplex.
Vermoedelijk was 't Plat oorspronkelijk één gemeen klodveld, in gebruik
voor turfwinning, dat later gedeeltelijk onder de bewoners werd
verkaveld. In het gebied ligt een archeologische site met o.a. een
grafveld uit de metaal tijd. Behalve de woning en hoeve Hobos omvat het
gebied als bouwkundig erfgoed ook de Trapkens, barrierhuis langs de
Steenweg Luik-Den Bosch uit 1777, en de Grote Hof, hoeve van de abdij
van Floreffe.

Esthetische waarde:
~~~~~~~~~~~~~~~~~~~

De belevingswaarde schuilt in de variatie van het
landschap met afwisselend gesloten bosgebieden, open valleigebieden,
moerassen en vennen en centraal gelegen, een landschappelijk gaaf
historisch domein, het Hobos.


Sociaal-culturele waarde:
~~~~~~~~~~~~~~~~~~~~~~~~~


Door het gebied loopt een fietsroute van
de Limburgse Kempen. In de bossen ten noorden van de Gortenstraat ligt
het gereconstrueerd urnenveld Hunnebergen.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De bossen sluiten aan bij het uitgestrekt boscomplex Pijnven. Het
domein Hobos ligt centraal in het landschap, als een gaaf structureel
geheel met een centraal gelegen gebouwencomplex, onverharde wegen, de
omliggende weiden en boomgaarden, vorm gegeven door dreven en houtwallen
en begrensd en afgeschermd door de uitgestrekte boscomplexen. In het
gebied liggen twee ruimtelijk bepalende, kleinschalige valleigebieden
m.n. de vallei van de Gortenloop die noordzuid georiënteerd is en de
vallei van de Holvense beek die noordoost georiënteerd is. Het geheel is
mede oriënterend voor het Limburgs heide- en bosgebied.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * landduin

**Hydrografische Elementen:**

 * beek
 * vallei


o.a. Gortenloop, Gortenbuitenloop, Holvense Beek

**Moerassige gronden:**

 * moeras
 * veen
 * ven



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin


omhaagde tuin en moestuin op het domein Hobos

**Bouwkundig erfgoed:**

 * (heren)woning
 * huis
 * herberg
 * afspanning


domein Hobos, barrierhuis De Trapkens

**Landbouwkundig erfgoed:**

 * hoeve
 * stal


domein Hobos, De Grote Hof

 **Archeologische elementen:**
grafveld uit metaaltijd

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * Oostenrijkse periode


Steenweg van Luik naar Den Bosch uit 1777, onverhard wegenpatroon
domein Hobos

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


o.a. monumentale esdoorn op het erf van domein Hobos

**Lijnvormige elementen:**

 * dreef
 * bomenrij
 * houtkant
 * houtwal
 * hagen
 * perceelsrandbegroeiing

linde- en eikendreef, bomenrijen, houtkanten en -wallen op de
perceelsgrenzen,

**Kunstmatige waters:**

 * vijver


**Topografie:**

 * historisch stabiel


ter hoogte van Hobosdomein en 't Plat in de vallei van de Gortenloop

**Historisch stabiel landgebruik:**

 * heide


voormalig gemeen klodveld

**Typische landbouwteelten:**

 * hoogstam


gemengde fruitboomgaard en kastanjeboomgaard op het domein Hobos

**Bos:**

 * naald
 * loof
 * broek
 * hooghout
 * struweel


relicten van de eerste experimentele bosbouwcultuu

OPMERKINGEN EN KNELPUNTEN
~~~~~~~~~~~~~~~~~~~~~~~~~

Op meerdere plaatsen in het gebied is er sprake van een verdroging o.a.
in het Hobosdomein en het natuurgebied van 't Plat als gevolg van
infrastructuurwerken zoals het rechttrekken van de Holvense beek en de
aanleg van de N74. Ten zuiden van het Hobosdomein, in de vallei van de
Gortenloop, ligt het vakantieverblijf de Winner. Een eventuele uitbouw
van dit vakantieverblijf zal de negatieve invloed op de beekvallei en
het omliggende landschap sterk doen toenemen. Langs de N715 en de
Holvense beek, ligt het Napoleonstrand, een verlaten camping met
weekendverblijfjes. Het is wenselijk dat de volledige accommodatie hier
verdwijnt en het landschap wordt hersteld. Langs de N715, ter hoogte van
het open akkergebied, liggen drie woningen en in de Gortenstraat liggen
verspreid meerdere woningen en boerderijen. Het is niet wenselijk om
deze bebouwing verder te verdichten tot een aanééngesloten
lintbebouwing. Ten oosten van 't Plat, in de vallei van de Gortenloop
ligt er een plantenkwekerij. Een uitbreiding van deze activiteit is in
dit gebied niet gewenst.
