Domein Hof te Melis met omgeving
================================

Anker ID: A12401
----------------



C.TEKSTUELE Omschrijving
------------------------

De ankerplaats 'Hof te Melis' is gelegen op grondgebied van de
gemeenten Sint-Amands en Londerzeel, op de overgang tussen de Zandstreek
en de Kleistreek, en behoort daarmee gedeeltelijk tot de provincie
Vlaams-Brabant. De begrenzing wordt gevormd door de Provinciale weg en
het centrum van Lippelo in het noorden en noordoosten, de Molenbeek in
het oosten, Kruisheide in het zuiden en Drie Huizen en de provinciegrens
in het westen. Dominerend in deze ankerplaats is 'Hof te Melis' en het
omgevende Lippelobos. Op de historische kaart van Ferraris uit 1777
vinden we reeds het domein 'Hof te Melis', omgeven door het binnen- en
buitenbos, van elkaar gescheiden door een gracht. Ook de monumentale
dreven, de Wolfputhoeve en het nu moerassige gedeelte -toen een vijver-
in de zuidoostelijke hoek van het bos zijn op deze kaart te herkennen.
De vallei van de Molenbeek werd op dat moment gekenmerkt door beemden,
nu echter hier en daar vervangen door bos. Bij Vandermaelen (1854) is
het zuidelijke deel van het bos ontgonnen, de vijver verdwenen en heeft
het drevenpatroon een kleine wijziging ondergaan. In het begin van de
20ste eeuw (MGI, 1903) is het zuidelijke deel opnieuw bebost, net als
enkele kleine delen in de zuidwestelijke hoek van de ankerplaats en
langsheen de Molenbeek. Op basis van de gegevens van deze historische
kaarten kunnen we echter stellen dat dit landschap gedurende de laatste
eeuwen structureel weinig veranderd is en daarom een belangrijke
historische waarde heeft. Ook het gebouwenpatrimonium, dat dit landschap
siert, heeft een lange geschiedenis achter zich. Zo gaat de oudste
vermelding van Hof te Melis terug tot 1448; er was toen sprake van een
boerderij. 'Hof te Melis' lag oorspronkelijk te midden van de Breut- en
Kasteelheide; het 'hof te Wolputte' -nu Wolfputhoeve'- was er een
uitbreiding van. Het eerste werd het kasteel, het tweede de
kasteelhoeve. Volgens de namen van de oudste bezitters gaat het terug
tot een hertogelijk domein. Er was zeker oorspronkelijk een 'Voorhof' en
een motte aan verbonden volgens het klassieke mottetype. Maar de vele
veranderingen die in de loop van de geschiedenis door de kasteelheren
werden doorgevoerd, hebben de oorspronkelijke vorm dusdanig veranderd
dat enkel de plaats van het huidige kasteel nog herinnert aan de oude
motte. Bij beschietingen in 1914 werd het kasteel grondig beschadigd,
doch de bijgebouwen bleven gespaard. Het huidige kasteelcomplex,
geïnspireerd op neo-Vlaamse-renaissancestijl dateert dan ook uit het
begin van de 20ste eeuw. In het omgevende bos bleef wel de ijskelder
bewaard. Van de vroegere kasteelhoeve' vinden we enkel de site met
omwalling terug; alle originele gebouwen werden afgebroken en vervangen.
De 'Kapel O.-L.-Vrouw Van Meesen', gelegen langsheen de kasteeldreef,
zou teruggaan tot 1901. Niettegenstaande 'Hof te Melis' in de loop van
haar geschiedenis uitgroeide tot dorpskasteel, lijkt het geen eerste rol
te hebben gespeeld in de dorpsontwikkeling van Lippelo. Lippelobos dat
het kasteel omgeeft, vertoont heel wat variatie in reliëf,
voedselrijkdom, grondprofiel, alsook hoogte van de watertafel. Als
gevolg daarvan is het oude Lippelobos dan ook rijk aan verschillende
bostypen en overgangssituaties met elk een typische flora en fauna.
Vooral vogels en -dankzij de ijskelder- ook vleermuizen vinden hier
geschikt habitat.Het oude bomenbestand vertegenwoordigt daarnaast ook
een belangrijke dendrologische waarde. Zo staat in het 'binnenbos'
wellicht de dikste eik van de provincie Antwerpen, waarvan de ouderdom
op meer dan 400 jaar wordt geschat. Het kasteel 'Hof te Melis' is in
werkelijkheid in het boslandschap ingeplant. Het Lippelobos zelf is
samengesteld uit twee ruimtelijk duidelijk van elkaar verschillende
delen. Enerzijds is er het bos rond het kasteel of 'binnenbos', dat met
vele dreven en parkbeplantingen eerder het uitzicht heeft van een
wandelbos. Anderzijds is er het 'buitenbos' dat een 'minder
georganiseerde' indruk geeft. Beiden worden van elkaar gescheiden door
een brede wal of gracht. Dit centraal gelegen boscomplex staat in
contrast tot de open weilanden langs de westzijde met prachtig zicht op
het kasteel. Als geheel betreft het een gevarieerd landschap met
structureel verschillende entiteiten die elk een typisch uitzicht
hebben. Het schilderachtige oude gebouwencomplex met omgevend park van
kasteel Hof te Melis, enkele mooie, monumentale dreven, alsook oude
solitaire bomen dragen bij tot de aanzienlijke esthetische waarde van
dit landschap. In het zuiden aansluitend op de ankerplaats 'Kasteel
Groenhof' en omgeven door een landelijk gebied waar de industrialisatie
nog niet is doorgedrongen, vertegenwoordigt het landschap van 'Hof te
Melis' een hoge belevingswaarde.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Lippelobos ligt in de overgangszone tussen de Zandstreek en de
Kleistreek en behoort daarmee tot de gemengde of samengestelde streek.
Het reliëf, de voedselrijkdom, het grondprofiel, alsook de watertafel
kennen een sterk variatie binnen dit bosgebied rond 'Hof te Melis'. Als
gevolg daarvan is het oude Lippelobos dan ook rijk aan verschillende
bostypen en overgangssituaties met elk een typische flora en fauna. Het
oude bomenbestand vertegenwoordigt daarnaast ook een belangrijke
dendrologische waarde.

Historische waarde:
~~~~~~~~~~~~~~~~~~~


Dit landschap net ten zuiden van Lippelo, met het oude Lippelobos,
monumentale dreven en het kasteel 'Hof te Melis' met park is reeds
enkele eeuwen structureel weinig veranderd. Reeds bij Ferraris (1777)
herkennen we immers het domein 'Hof te Melis' omgeven door het binnen-
en buitenbos, van elkaar gescheiden door een gracht. Ook de monumentale
dreven, de Wolfputhoeve en het moerassige gedeelte in de zuidoostelijke
hoek van het bos zijn op deze kaart te herkennen. De vallei van de
Molenbeek werd op dat moment gekenmerkt door beemden, nu echter hier en
daar vervangen door bos. Historisch gezien is Lippelobos een afscheuring
van het grote Buggenhoutbos, waarvan het de verste noordoostelijke
uitloper was. De oudste vermelding van Hof te Melis gaat terug tot 1448;
er was toen sprake van een boerderij. Het huidige kasteelcomplex,
geïnspireerd op neo-Vlaamse-renaissancestijl dateert echter uit het
begin van de 20ste eeuw. Van de vroegere kasteelhoeve 'Wolfputhoef'
bleef enkel de site met omwalling bewaard; alle originele gebouwen
werden afgebroken en vervangen. De 'Kapel O.-L.-Vrouw Van Meesen' zou
teruggaan tot 1901.

Esthetische waarde:
~~~~~~~~~~~~~~~~~~~

Deze ankerplaats omvat een gevarieerd landschap
dat zich uit onder vorm van verschillende bostypen die door hun
structurele diversiteit elk een typisch uitzicht hebben. Het
schilderachtige oude gebouwencomplex met omgevend park van kasteel Hof
te Melis, enkele mooie, monumentale dreven, alsook oude solitaire bomen
dragen bij tot de aanzienlijke esthetische waarde van dit landschap.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het kasteel 'Hof te Melis' is in werkelijkheid in het boslandschap
ingeplant. Het Lippelobos kan ruimtelijk in twee duidelijk van elkaar
verschillende delen worden opgedeeld. Enerzijds is er het bos rond het
kasteel of 'binnenbos', dat met vele dreven en parkbeplantingen eerder
het uitzicht heeft van een wandelbos. Anderzijds is er het 'buitenbos'
dat een 'minder georganiseerde' indruk geeft. Beiden worden van elkaar
gescheiden door een brede wal of gracht. Dit centraal gelegen boscomplex
staat in contrast tot de open weilanden langs de westzijde.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * waterloop
 * beek
 * vallei


Molenbeek, Paasheideloop, Waterloop van de Molenheide

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin


tuin bij kasteel

**Kastelen, landgoederen en aanhorigheden:**

 * kasteel
 * toren
 * ijskelder
 * kasteelgracht


Hof te Melis + bijgebouwen, traptorens

**Landbouwkundig erfgoed:**

 * hoeve


Site Wolfputhoeve

**Kerkelijk erfgoed:**

 * kapel


Kapel 'O. - L. -Vrouw Van Meesen'

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * grachtenstelsel


ringgracht

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


400 jaar oude eik

**Lijnvormige elementen:**

 * dreef
 * bomenrij
 * houtwal

**Kunstmatige waters:**

 * vijver


**Topografie:**

 * historisch stabiel


**Historisch stabiel landgebruik:**


historisch stabiel bos

**Bos:**

 * naald
 * loof
 * broek
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Geen opmerkingen of knelpunten.
