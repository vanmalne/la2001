Het Leen
========

Anker ID: A40070
----------------



C.TEKSTUELE Omschrijving
------------------------

Het provenciaal domein 'het Leen' bevindt zich op het grondgebied van
de gemeenten Zomergem, Waarschoot en Eeklo, en het is grotendeels bebost
met gemengd loofhout. In de middeleeuwen was er door de grote
bevolkingsdruk meer hout nodig voor woningbouw, maar ook werd het hout,
samen met turf, als brandstof gebruikt. Johanna van Constantinopel
regeerde in 1205 over deze streek. Turf- en veengronden werden in
concessie aan religieuzen gegeven. Zo kreeg het Sint- Janshospitaal van
Brugge een aantal gronden naast en in het huidige Leen. Men deed er aan
veeteelt en primitieve landbouw maar vooral ontgon met er turf. In die
tijd (1252) werd ook de Lieve gegraven, die liep achter de nu nog
bestaande hoeve Altena (gesticht door het Sint- Janshospitaal). Een
gedeelte van de gestoken turf werd via deze waterweg naar Damme
vervoerd, daar overgeladen, om zo terecht te komen in het Sint-
Janshospitaal van Brugge. Het veen, dat door het overstromen met
zeewater bij de vorming, zout bevat, gaf bij verbranden het zout af.
Zout was een belangrijke grondstof in die tijd. Het zout werd in de
Altenahoeve gewonnen en via een smal pad door de Leenbossen naar Gent
vervoerd. Op oude kaarten vindt men deze Zoutweg terug die nog
grotendeels te volgen is door het huidige Leen. In 1240 vermeldde men
deze weg in de keure van Eeklo als zuidelijke grens van de stad, wat
betekent dat deze verbinding als lang voorheen bestond en door velen
gebruikt werd. De huidige weg Gent- Eeklo werd pas heel wat later
aangelegd, wat te maken had met de moerassen die daar lagen (vandaar het
toponiem Dam in het oosten van het gebied). In een document uit 1333
beschrijven de broeders van de Altenahoeve, de Leenbossen, gedeeltelijk
als hun eigendom en grenzend aan hun bewerkte gronden. In de loop van de
volgende jaren kreeg het Leen (toen vooral de Wilde Moer genoemd) een
kwalijke reputatie. Roverbenden vonder er een geschikte schuilplaats, er
leefden wolven, everzwijnen en er kwamen veel muggen voor. Ook de
'haastige ziekte', een vorm van moeraskoorts, zorgde er voor veel
slachtoffers. De Heren van Oostwinkel werden eigenaar van deel van het
gebied. Daardoor werd het dus een 'leen', wat de huidige naam kan
verklaren. De adel kwam er geregeld jagen. In 1744 werd Maria- Theresia
te Gent als Gravin van Vlaanderen ingehuldigd. Ze had een duidelijke
visie op de toekomst van het 'Leen' en liet er bossen aanplanten. Zowel
het Drongengoed als het Leen zijn onder haar bewind echt bos geworden.
Zij was het ook die graaf de Ferraris opdracht gaf gans Vlaanderen te
karteren. In het Leen werden kilometers sloten gegraven, die er nu nog
altijd liggen. Op de hogere stukken tussen de sloten in werden bomen
aangeplant. Waar het zeer vochtig bleef, handhaafde zich een Elzenbroek.
Tijdens de Eerste Wereldoorlog velden de Duitse bezetters heel wat oude
bomen. De inwoners van Eeklo kwamen dagelijks hout sprokkelen. In 1934
werd 'de put van Lataire' gegraven; het openluchtzwembad van Eeklo. Lang
heeft het niet kunnen dienstdoen aangezien in 1937 het domein door de
staat opgekocht werd om dienst te doen als munitieopslagplaats voor
Vlaanderen, dit met het vooruitzicht van de Tweede Wereldoorlog. In 1973
werd het domein aan de provincie verkocht en werd het een domein voor
passieve recreatie. Er werd 18 km betonbanen aangelegd door het leger,
door het bos heen. Deze betonbanen doen nu dienst als wandelpaden. Er
komen vele vijvers voor in het gebied. Het ontstaan daarvan heeft te
maken met het optrekken van de 180 munitiedepots. Deze werden met aarden
wallen omgeven om bij eventuele explosies brokstukken op te vangen. Op
die zogenaamde merloenen op te werpen had met grond nodig en zo
ontstonden de putten waarin al snel water kwam te staan, dat dan ook
meteen bruikbaar was als bluswater. Verschillende vijvers deden ook als
stortplaats van het leger dienst. Vele daarvan werden al gesaneerd. Het
'Goed te Breebroek' is een der oudste landbouwuitbatingen van de streek,
van grafelijke oorsprong, ze gaat tot de 13e eeuwse ontginnigen terug.
Het is een typische site met walgracht en mottestructuur en een neerhof.
De heer had er ook visrecht, jachtvrijheid en vrije vaart op het
Brakeiken tot de Lieve en vrije doortocht door de moer naar Eeklo. In de
loop der eeuwen hadden verschillende families het goed in handen. Midden
de 17e eeuw was het kasteel reeds een ruïne en het werd ook niet
wederopgebouwd. Het huidige "Remondshof" werd in 1840 gebouwd op de oude
site van het "Goed te Brakel", één van de oudste nederzettingen aan de
rand van de Westmoer. de site ligt naast het Brakeleiken, genoemd naar
het hof, vroeger was er een aanlegplaats en waren er dreven naar de
Weststraat. De eerste bezitter was Wouter van Brakel (1331). Volgens het
eerste handboek was het reeds onbehuisd en op kaarten uit de 18e eeuw is
enkel nog de vierkanten omgrachting te zien. De huidige hoevegebouwen
zijn zonder noemenswaardigheden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~



Historische waarde:
~~~~~~~~~~~~~~~~~~~


In de Middeleeuwen werd turf gestoken en werd in de Altenahoeve zout
gewonnen. Halfweg de 18e eeuw werd het gebied bebost. Het huidige bos is
slechts een deeltje van een groter geheel op Ferraris (ca. 1775); het
liep door ten oosten van de baan Eeklo-Waarschoot, dit gedeelte (niet
behorend tot ankerplaats) is sinds Ferraris sterk versnipperd en
inmiddels nagenoeg verdwenen. Het centraal gedeelte van het ankerplaats
lijkt ten tijde van Vandermaelen (1850) in ontginning genomen, maar is
op de MGI-kaart (1947) opnieuw bebost. De wegenstructuur doorheen het
bos blijft doorheen de tijd herkenbaar. Nu is het noordelijk gedeelte
een provinciaal domein en wordt het bos doorsneden door talrijke
loodrecht op elkaar staande wegen, aangelegd ten tijde het gebied een
militaire domein was (vanaf 1937); ook de vele vijvers dateren uit deze
periode.

Esthetische waarde:
~~~~~~~~~~~~~~~~~~~

De bospercelen zijn gestructureerd door loodrecht
op elkaar staande betonwegen, hetgeen een parkachtige aanblik biedt. De
aanpalende percelen zijn in hoofdzaak met naaldhout beplant en zijn door
een net van zandwegen doorsneden. Ze hebben een meer uitgesproken
boskarakter. In het domein liggen tientallen vijvers.


Sociaal-culturele waarde:
~~~~~~~~~~~~~~~~~~~~~~~~~


Er lopen 36 km wandelpaden doorheen
provinciedomein Het Leen, er zijn ook andere recreatiemogelijkheden
(hengelen, speeltuin, Heemmuseum, bosinfocentrum).

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Centraal in de ankerplaats ligt het Provenciaal Domein 'Het Leen'.
Dit bos wordt door parallele betonnen wegen doorsneden. Er liggen
voormalige munitiedepots en vele vijvers in het gebied. De bossen die
rond het domein voorkomen zijn meestal naaldhout met zandwegen
doorkruisd. Tussen deze laatste bospercelen komen akkers en weiden voor.
Rond hoeve Altena komen nog enkele dreefstructuren voor.




A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * waterloop


Brakeleike, Eeklo's Leike

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur
 * stal


Remondshof, Hoeve Altena, Ten Breebroek

**Militair erfgoed:**

 * bunker


voormalig militair domein

**Kerkelijk erfgoed:**

 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * hagen

**Kunstmatige waters:**

 * vijver


**Topografie:**

 * repelvormig
 * blokvormig


**Bos:**

 * naald
 * loof
 * hakhout
 * middelhout
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Dwars over hoeve Altena loopt een hoogspanningsleiding.
