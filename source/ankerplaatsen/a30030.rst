Wijnendalebos en -kasteel
=========================

Anker ID: A30030
----------------



A.TEKSTUELE Omschrijving
------------------------

Deze ankerplaats ligt op de zuidelijke helling van het plateau van
Wijnendale en vormt een overblijfsel van het Verloren Cost woud uit de
18e eeuw. Het landschap wordt hier gestructureerd door het reliëf en de
hydrografie. De zuidelijke helling van het plateau vertoont heel wat
bronniveaus waar zandige Tertiaire lagen dagzomen. De beken in het
Wijnendalebos lopen allemaal naar de Kasteelbeek. De Kwartaire zandige
bedekking is op deze helling zeer dun. Op het plateau zelf komen
stuwwatergronden voor. Langs de hellingen waar kleine depressies het
toelieten, kon zich veen vormen gedurende het Holoceen. Het plateau zelf
ligt onder landbouwland en is een veltgebied geweest. In het bos is een
dambordpatroon te herkennen wat getuigt van de late, systematische
ontginning van het veltgebied. Op het plateau zelf bevindt zich het
kasteel van Wijnendale. Het is een oude waterburcht van het ronde
waterslottype. In het begin van de 11e eeuw werd hij gebouwd en ten
tijde van Napoleon (1811) afgebroken. Enkel de omgangsmuur en de twee
torentjes dateren nog uit de 11e eeuw. Vlakbij het kasteel liggen de
bijgebouwen die waarschijnlijk uit het midden van de 19e eeuw stammen:
boerderij met woonhuis, stallingen en schuur, paardestal, koetshuis. Er
is ook nog een familiekapel, een ijskelder en een boswachterswoning in
de buurt van het kasteel. Rond het kasteel ligt een gracht. Aansluitend
daarop ligt een park en boomgaard met o.a. serres, moestuin,
zaaibedden,... Op zo’n 30m afstand van het slot ligt een Merovingische
begraafplaats. De helling staat volledig onder bos: met gemengde en
niet-gemengde bestanden. Rond de bronniveaus en langs de beken komt
waardevolle bronbosvegetatie en beekbegeleidende vegetatie voor. Aan de
bron van de Fonteinbeek staat zelfs een fontein. Het bos is ook van
ornithologisch belang. In het bos zijn enkele oude bewoningssites
aanwezig. De rand van het bos wordt enerzijds geaccentueerd door dreven
(vooral nabij het kasteel) en anderzijds door lage struikvegetatie. De
dreven lopen soms verder in het bos en ook buiten het bos langs de
landbouwpercelen. Langs de grens van de ankerplaats heeft men nog een
vrij gaaf zicht op het bos. In het zuiden en het westen liggen enkele
gebouwen (vnl. landbouwbedrijven) aan de rand van het bos die van weinig
belang. Recente uitbreidingen van landbouwbedrijven en nieuwe
landbouwbedrijven doen echter afbreuk aan de esthetische waarde van het
gebied aangezien zij het zicht op het bos verstoren. Daarom pleiten wij
voor grondgebonden landbouw indien gebufferd. Om het zicht op de bosrand
te behouden dient men de open ruimte tussen bosrand en weg te vrijwaren
(o.a. lintbebouwing vanuit Reiger in oostelijke richting en in
zuidelijke richting beperken). 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het gebied bevindt zich op de grens tussen de zandstreek en de
zandleemstreek waardoor flora van beide streken voorkomt. In het gebied
is de kwartaire mantel zeer dun of lokaal afwezig waardoor het tertiair
substraat van groot belang is. Het plateau kent stuwwatergronden en
langs de helling komen talrijke bronniveaus voor waar een zandige
tertiaire laag dagzoomt. De overgang van plateau naar helling is zeer
bruusk. In depressies vormde zich lokaal veen. De steile zuiderhelling
van het plateau staat volledig onder bos. Rond de bronniveau's komt
waardevolle bronbosvegetatie en verder stroomafwaarts beekbegeleidende
vegetatie. Het gehele boscomplex kent floristisch en faunistisch (vooral
ornithologisch) een grote rijkdom met zeldzame soorten.

Historische waarde:
~~~~~~~~~~~~~~~~~~~


Het boscomplex is een overblijfsel van het "Verloren Cost"-woud, dat
tot de 18de eeuw het hele plateau bedekte. In het bos is een
dambordpatroon herkenbaar dat soms door dreven geaccentueerd wordt. Op
het plateau zelf ligt de historische waterburcht Wijnendale met
middeleeuwse resten en neogotische stijlelementen. De bijgebouwen vormen
eveneens belangrijk bouwkundig erfgoed dankzij de gaafheid. In het bos
is een oude bewoningssite en een oude Merovingische begraafplaats
aanwezig. De weg Torhout - Oostende, die aan het kasteel passeert, heeft
een hsitorische waarde als Romeinse Heirbaan.

Esthetische waarde:
~~~~~~~~~~~~~~~~~~~

Door zijn uitgestrektheid en door zijn ligging op
de rand van het plateau en op de aansluitende helling is het boscomplex
van verre zichtbaar. Het zicht op bosrand vanuit de omgeving is weinig
verstoord. Zeer gaaf kasteel dat door zijn topografische ligging en
uitzicht zeer beeldbepalend is voor de omgeving en ook goed zichtbaar is
uit omgeving. In de omgeving van het kasteel staan ook nog enkele
bijhorende bouwsels zoals fontein, kapel, serre, hoevecomplex,
afspanning.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het reliëf en hydrografie is structurerend voor deze ankerplaats. Het
bos zelf vormt door zijn ligging op helling en door zijn uitgestrektheid
een baken voor de omgeving.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * talud


rond bronniveaus vaak taluds

**Macroreliëf:**

 * steilrand
 * markante terreinovergang
 * holle weg

steilrand van het plateau van Wijnendaele aangesneden door talrijke
bronbeken

**Hydrografische Elementen:**

 * beek


vooral brongebied; Wijnendaelebron

**Moerassige gronden:**


rond bronniveaus

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kastelen, landgoederen en aanhorigheden:**

 * kasteel
 * toren
 * boswachterswoning
 * muur
 * ijskelder
 * kasteelgracht


kasteel van Wijnendaele:waterburcht (hoge toren)

**Bouwkundig erfgoed:**

 * afspanning


**Landbouwkundig erfgoed:**

 * hoeve


**Kerkelijk erfgoed:**

 * kapel


OLV van Wijnendaele

 **Archeologische elementen:**
oude bewoningssite in bos gelegen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


dreven loodrecht op elkaar; as Torhout - Wijnendaele-kasteel

**Waterbouwkundige infrastructuur:**


fontein bij kasteel en kasteelgracht; brongebouw rond bron

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef

**Kunstmatige waters:**


kasteelgracht

**Topografie:**

 * blokvormig


zogenaamde "carrés"; oude bosindeling

**Bos:**

 * naald
 * loof
 * hakhout



OPMERKINGEN EN KNELPUNTEN
~~~~~~~~~~~~~~~~~~~~~~~~~

De steilrand van het plateau wordt door het bos aan het oog onttrokken.
In het bos is die wel goed zichtbaar. Het zicht op het bos dient
gevrijwaard te worden; de lintbebouwing die vanuit Reiger in zuidelijke
en oostelijke richting uitdijt, vormt daarvoor een bedreiging. In de
uiterste zuidoosthoek van de ankerplaats bevindt zich een nieuw
landbouwbedrijf dat eerder storend overkomt.
