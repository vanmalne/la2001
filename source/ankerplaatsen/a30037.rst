Dikkebusvijver-Kemmelberg-Scherpenberg-Zwarte Molenhoek
=======================================================

Anker ID: A30037
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * graft
 * talud


langs valleiranden en hellingen

**Macroreliëf:**

 * heuvel
 * steilrand
 * holle weg

**Geologie:**

 * graften


langs hellingen veroorzaaakt door de lithologische ondergrond

 **Andere:**
bronniveau's door de geologishce ondergrond

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

dorpen op toppen van heuvels gelegen

**Landbouwkundig erfgoed:**

 * hoeve
 * schuur


Westhof, allen in wederopbouwarchitectuur

**Militair erfgoed:**

 * bunker
 * motte


bij Westhof en elders in ankerplaats

**Kerkelijk erfgoed:**

 * kerk
 * kapel


**Klein historisch erfgoed:**

 * standbeeld
 * kruis
 * gedenkteken
 * grenspaal


ter herinnering aan WOI

 **Archeologische elementen:**
op Kemmelberg talrijke sporen uit Neoloithicum, ijzetijd, Keltische
vesting,…

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Romeinse weg


Bellestraat (gem. Heuvelland)

**Waterbouwkundige infrastructuur:**

 * sluis
 * stuw


Dikkebusvijver afgedamd met sluis in Vaubantoren

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * hagen
 * knotbomenrij
 * kaphaag
 * perceelsrandbegroeiing

resten van bocagelandschap; grote soortenrijkdom aan knotbomen

**Kunstmatige waters:**

 * poel
 * vijver


poelen door geologische gesteldheid; Dikkebusvijver

**Topografie:**

 * blokvormig
 * historisch stabiel


in Douvevallei

**Bos:**

 * loof
 * broek
 * hakhout
 * middelhout
 * struweel


broek rond elzenwallewijk;

OPMERKINGEN EN KNELPUNTEN
~~~~~~~~~~~~~~~~~~~~~~~~~

--------------

B.landschapswaarden
-------------------

Wetenschappelijke waarde:
De Vlaamse heuvelrij van Kemmel-, Scherpen- en Monteberg vormt de
waterscheidingskam tussen twee grote rivierbekkens in Vlaanderen én
tevens de bodemkundige grens tussen zandlemig- (ten noorden) en
lemig-Vlaanderen (ten zuiden ervan). Op de toppen van deze heuvelrij
treft men nog zgn. Diestiaanafzettingen aan die elders in Vlaanderen
(tenzij in de omgeving van Diest) niet meer aangetroffen worden. Door de
zeer dunne Kwartaire afzettingen (soms afwezig) langs de hellingen en op
de toppen vormen de geologische gelaagdheid en de wisselende textuur van
de Tertiaire formaties in de ondergrond de basis voor de bronniveau's,
amfitheatervormige dalhoofden, stuwwater, beken, de taluds en graften
langs de hellingen,... De interfluviale kam tussen Zwarte Molenhoek en
Walletjes vormt een parallelle rug aan de heuvelrij, maar heeft geen
Diestiaan meer op de top. Ten zuiden ervan ligt de zeer brede en vlakke
Leievallei met restanten van meersen. De Douvevallei vormt een brede
depressie ten zuiden van de Vlaamse heuvelrij. De beken in deze
ankerplaats kennen veelal een natuurlijke meanderende loop in
asymmetrische, diep ingesneden valleien. De bossen herbergen waardevolle
flora en hebben een grote rijkdom aan hun bosranden. In de bronbossen
komt specifiek vochtminnende vegetatie voor. Deze streek kent een grote
soortenrijkdom van knotbomen. Dankzij de afwezigheid van de Kwartaire
afzettingen langs de hellingen geven de fysische en chemische
eigenschappen van de Tertiaire geologische lagen het ontstaan aan
bodemkundig zeldzame situaties met specifieke flora.
Historische waarde:
De talrijke archeologische sporen uit verschillende tijdperken,
aangetroffen op en rond de heuveltoppen, wijzen op de lange
bewoningsgeschiedenis van de heuveltoppen. Het restant van een Romeinse
heirbaan in de Bellestraat is nog gaaf en zeer goed herkenbaar in het
landschap. De huidige bossen vormen een restant van het voormalige en
grotere boscomplex op de heuvelrij. Het hakhoutbeheer werd en wordt nog
steeds op sommige plaatsen toegepast. De vele oorlogsmonumenten,
militaire kerkhoven, gedenktekens,onderaardse gangen, … herinneren aan
het strategische belang en de wapenfeiten van deze heuvelachtige streek
tijdens WOI. Ten zuiden van de heuvelrij zijn structuren van walgrachten
aanwezig en herkenbaar in het landschap die restanten vormen van de
typisch middeleeuwse mottebewoning. Rond de Walletjes en de Zwarte
Molenhoek zijn restanten van bocagelandschap aanwezig dat tot voor WOI
in deze streek aanwezig was. De Dikkebusvijver vormt als historisch
watervoorzieningsbekken van Ieper een belangrijk element in de omgeving
van Ieper. De Kemmelbeek is sinds de middeleeuwen afgedamd met deze
vijver tot gevolg. De Vaubantoren vormt industrieel-archeologisch
erfgoed als sluis op deze vijver.
Esthetische waarde: In dit open landschap bieden de grote
reliëfsverschillen panoramische zichten aan in alle richtingen (naar
Heuvelland en Ieper, naar de Leievallei, naar de Douvevallei,polders,
Poperinge,…) waarbij talrijke elementen en structuren benadrukt worden.
De beekbegeleidende bomen en struiken én de linten van weiland in de
valleien accentueren de (vaak natuurlijke) loop van de beek in het
landschap. De taluds en graften langs de hellingen vallen visueel op,
vooral als de helllingen onder weiland liggen of als de taluds met
houtige struiken of bomen begroeid zijn. De heuvelrij zelf valt op in
het landschap door haar hoogte, én door de bebossing op de toppen en in
sommige dalhoofden. Het grillige reliëf en de grote reliëfsverschillen
compartimenteren het landschap in visueel-ruimtelijke eenheden. De
Douvevallei vormt de grens tussen België en Frankrijk die door de
beekbegeleidende begroeiing goed opvalt. De Dikkebusvijver is omring met
bomen en heeft vlakbij de Vaubantoren en het kasteel. Verspreid in de
ankerplaatsen zijn restanten van allerhande perceelsrandbegroeiing
aanwezig die in dit open landschap opvallen. De nederzettingen op de top
van de heuvels met erboven uitstekende kerktoren vormen
oriënteringspunten en blikvangers in het landschap. De lage verstoring
van het landelijk karakter door versnijding, bebouwing,
schaalvergroting, ….biedt het gebied een esthetische meerwaarde.
Sociaal-culturele waarde : Deze Westvlaamse heuvelrij heeft dankzij
haar hoogte en de talrijke (sport)manifestaties een geografische
eigenheid met bijzondere sociaal-culturele evenals educatieve waarde.
Ook de talrijke herinneringen aan WOI geven deze streek een meerwaarde.
De rust en stilte in deze uithoek van West-Vlaanderen vormt een
belangrijk toeristisch attractiepunt.
Ruimtelijk-structurerende waarde:
De dominnante fysische structuurlijnen in het landschap , bepaald
door het reliëf en de hydrografie (op hun beurt bepaald door de
geologie) weerspiegelt zich in het landgebruik, het wegenpatroon, de
bewoning,… Tegelijk vormt het reliëf ook de ruimtelijke begrenzing van
verschillende landschappelijke en hydrografische eenheden.

--------------

C.TEKSTUELE Omschrijving
------------------------

Deze ankerplaats strekt zich over de gemeentes Heuvelland en Ieper. Ze
wordt in het westen begrensd door de Franse grens en door de weg van
Dranouter-Loker-Poperinge. In het oosten vormt de weg vanaf de Franse
grens over Nieuwkerke-Kemmel-Ieper de grens. De Dikkebusvijver is in het
uiterste noorden van de ankerplaats gelegen. Deze ankerplaats bevat
enkele Westvlaamse heuvels die de waterscheidingskam vormen tussen het
bekken van de Ijzer en het bekken van Schelde en Leie. De heuvelrij van
Kemmelberg, Monteberg, Scherpenberg, Rodeberg, en Vidaigneberg ( en
verder in Frankrijk) vormt tevens de bodemkundige grens tussen het
zandleemgebied ten noorden en het leemgebied ten zuiden ervan. De
bekkens van Schelde-Leie en Ijzer worden nog verder onderverdeeld. Ten
zuiden van de interfluviale kam die loopt van Ploegsteert over
Nieuwkerke naar de Zwarte Molenhoek ligt de brede en vlakke vallei van
de Leie; ten noorden ervan en ten zuiden van de heuvelrij ligt de vallei
van de Douve die uitmondt in de Leie. Ten noordoosten van de Kemmelberg
en de Scherpenberg liggen talrijke valleitjes (Kemmelbeek, Willebeek,
Klijtebeek, Scherpenbergbeek,…) die allen afwateren naar de Ijzer. De
talrijke “- bergen” vormen geen aaneengesloten rij van heuveltoppen maar
zijn verbonden door lagere heuvelkammen die men “zadels” noemt. Op de
toppen van de Kemmelberg, Monteberg en de Scherpenberg dagzomen zand en
ijzerzandsteenbanken van het zgn. Diestiaan. Deze zandsteenbanken zijn
veel resistenter voor (fluviatiele) erosie en hebben er waarschijnlijk
toe bijgedragen dat de heuvelrij zich kon handhaven. De heuvels zelf
kennen een afwisseling van kleiige en zandige geologische formaties.
Waar een zandige formatie rust op een kleiige of op één met
zandsteenbanken ontstaat een watertafel. Waar de Kwartaire mantel zeer
dun of afwezig is langs de grenslijn tussen beide dagzomende formaties,
ontstaat een bron. Op de Kemmelberg onderscheidt men twee etages waar
een zandige rust op een kleiige nl. de formatie van Diest op de formatie
van Maldegem (Bartoonklei) rond een hoogte van ongeveer 120m en één
binnen de formatie van Gent (Paniseliaanklei) rond een hoogteligging van
ongeveer 60 à 70 m. Op de andere heuvels en kammen treft men enkel het
laagste niveau aan omdat zij reeds te ver geërodeerd zijn. De
verandering in geologische formatie is visueel waarneembaar aan kleine
taluds dwars op de helling die de bovenkant van een kleiige formatie of
een zandsteenbank accentueert. Door de lokale kleiige ondergrond heeft
men in het gebied ook stuwwatergronden en kleine vijvertjes en poelen
(vooral op Douve-Leie-interfluvium). De talrijke bronnen geven het
ontstaan aan beken die door terugschrijdende erosie amfitheatervormige
dalhoofden doen onstaan rondom de heuvels. De ingesneden en steile dalen
in de bovenlopen zorgen voor een versnijding van de hellingen in
talrijke secundaire waterscheidingskammen. De valleiranden vallen
dikwijls goed op door taluds of door houtkanten. Meer stroomafwaarts
hebben de valleien tevens een asymmetrische vorm waarbij de ene helling
steiler is dan de andere. De Leievallei in het zuiden van de ankerplaats
kenmerkt zich door de grote uitgestrekte vlakke vallei met een groter
aandeel weiland dan akkerland. Op de drogere gronden liggen akkerlanden.
De percelen hebben een onregelmatige vorm en de weilanden hebben soms
een veedrinkpoel veroorzaakt door de kleiige ondergrond. Het landschap
heeft een open karakter met verspreid enkele waardevolle hoeves. Het
Groot Westhof is de voormalige zetel van de heerlijkheid “Cense
Westhove”. De gesloten hoeve bestaat uit 4 gebouwen rond een vierkantig
erf. Ten westen ervan liggen de resten van een motte met walgracht. Ten
noorden rest nog een betonnen bunker uit WOI want deze streek vormde het
decor voor een slagveld tijdens WOI. Rond het Groot Westhof zijn de
percelen aanzienlijk groter dan de andere en ontbreekt iedere bebouwing
waardoor deze hoeve sterk opvalt. De heuvelkam tussen Douve- en
Leiebekken heeft enkele diep ingesneden valleien van zijbeken van de
Leie en de Douve. Langs de meest steile hellingen in deze valleien komt
weiland voor met vijvers en poelen door de kleiige ondergrond. Sommige
weilanden hebben nog resten van perceelsrandbeplanting. De rest ligt
onder akkerland. Aan de voet van de zuidelijke helling loopt een weg
parallel aan de weg boven op de kam die van de Zwarte Molenhoek in
rechte lijn naar Nieuwkerke en Mesen loopt. De bebouwing (vnl. hoeves)
is geconcentreerd langs de weg op de heuvel en op de noordelijke
helling. Op dit interfluvium liggen talrijke holle wegen of wegen met
een talud, berm of houtkant. De Bellestraat is een oude Romeinse
Heirbaan tussen Cassel-Wervik-Doornik met aan de voet van de helling een
half verhard oppervlak van grint. Dicht tegen de oppervlakte treft men
een plaveisel aan van grote stenen die vermoedelijk authentiek zijn.
Verder onderzoek kan misschien uitsluitsel geven over de herkomst en de
ouderdom van deze verharding. Het is een uitgesproken holle weg met
sterk begroeide taluds met enkele oude en zeldzame exemplaren. Dankzij
de bomen en struiken langs de taluds valt deze weg op in deze droge
vallei. De Walletjes en de Zwarte Molenhoek vormen de hoogste punten van
dit interfluvium en bieden een wijds zicht op beide valleien en op de
Kemmelberg. Op de Zwarte Molenhoek staat een kruis ter nagedachtenis aan
de terechtstlling van drie geestelijken tijdens de godsdienstoorlogen.
Rond de Zwarte Molenhoek resten nog gedeelten van heggen, hagen en
houtkanten met veel verschillende houtige soorten. De vallei van de
Douvebeek vormt een brede depressie tussen de heuvelkam van de
Westvlaamse heuvelrij en de interfluviale kam tussen Douve- en
Leiebekken. De beek ontspringt op de zuidelijke helling van de Vidaigne
berg en heeft talrijke grote zijbeken aan de linkeroever (uit noorden)
en kleinere aan de rechteroever. De Lindebeek ontspringt aan de
Kemmelberg en stroomt aan de voet van de noordelijke en westelijke
helling van de Monteberg. Ze heeft rond haar bron een bronbosje met een
rijkdom aan flora. De Hellebeek ontspringt aan de Rodeberg. De loop van
de zijbeken van de Douve wordt soms geaccentueerd door begeleidende
bomen en struiken; lokaal hebben ze nog een zeer natuurlijk kronkelend
sterk ingesneden profiel met soms steilranden aan de grens van de
vallei. De Douvebeek zelf is na WOI gecalibreerd, verbreed en
rechtgetrokken, maar volgt nog grosso modo de 17e-18e eeuwse loop.
Aansluitend bij de beek ligt veelal weiland met weinig
perceelsrandbegroeiing. Daarbuiten is het een mozaïek van akkerland en
huisweiden aansluitend bij de hoeves. De grote regelmatige blokvormige
percelen en de verspreide ligging van de hoeves wijzen op een oud
ontginningsgebied. De percelering en het wegenpatroon stemt nog overeen
met de situatie uit de 18e eeuw. De weinige hoeves liggen zeer verspreid
in het gebied buiten de eigenlijke valleien. Soms liggen nog resten van
walgrachten bij de huidige hoeves of soms is enkel de walgrachtstructuur
nog herkenbaar aan microreliëf. Het wegenpatroon volgt min of meer de
loop van de vallei. De kerk van Dranouter vormt een oriënteringspunt
dankzij haar hoge ligging op het interfluvium tussen bovenloop van
Douvebeek en de Lindebeek. Deze gotische hallekerk is na WOI
heropgebouwd volgens het oorspronkelijke uitzicht waarbij de
oorspronkelijke ijzerzandstenen gebruikt werden voor de onderste
bouwlagen. Rondom ligt een kerkhof met o.a. een gedeelte voor Britse
slachtoffers van WOI. Elders op het plein staat ook een monument ter
nagedachtenis van de “Grote oorlog”. Ten westen van Dranouter ligt op
een heuvelkam een kleine volkssterrenwacht. De heuveltoppen van Kemmel-,
Monte- en Scherpenberg zijn bebost met loofbomen en hebben veelal een
grote florale rijkdom aan de bosrand zelf. Ter hoogte van de bronnen
komt specifieke bronvegetatie voor. Op de hoogste toppen komen ook
planten voor die de ijzerhoudende zandsteen goed verdragen. Op de
zuidelijke helling van de Kemmelberg ligt het Voorbos dat een zeer
waardevolle flora heeft door zijn grote oppervlakte als bronbos, door
zijn soortenrijkdom, door oude-bosindicatoren en door de vochtige
condities. De bossen op deze heuvels hebben sterk geleden onder WOI
omdat ze gekapt werden of vernield werden door bominslagen. Men meent
echter dat sommige hakhoutstobben deze kaalslag en vernietiging
overleefd hebben en dat er bomen aanwezig zijn die ouder zijn dan 80
jaar. Op de Ferrariskaarten was een groter gedeelte van de heuveltoppen
bebost. Op de zuidelijke helling van de Scherpenberg ontspringt een
zijbeek van de grote Kemmelbeek die een heel steil en diep ingesneden
bronamfitheater heeft. Het ligt onder akkerland en heeft een waardevolle
vochtminnende flora. Verder stroomafwaarts rond de Zavelaar komen
talrijke taluds voor op de helling die gedeeltelijk bebost is. De
soortensamenstelling van dit bosje is echter zeer mager en kan vergroten
mits een verandering van de boomsoorten. De hellingen van de heuvels
(“-bergen”) liggen grotendeels onder akkerland zonder
perceelsrandbegroeiing. Bij hoeves liggen vaak weilanden met lokaal
restanten van de knot/bomenrijen en hagen. Het gebied tussen Westouter,
Kemmel en Dranouter kenmerkt zich door de zeer veel verschillende
knotboomsoorten. Naarmate de beekvalleien groter worden stroomafwaarts,
komt er in de valleien een lint van weilanden voor. Rond de niet-beboste
brongebieden liggen soms ook akkerlanden waar de minder steile hellingen
de bewerking met machines mogelijk maken. Het wegenpatroon op de Kemmel-
en Monteberg volgt de E-W-oriëntatie van de heuvelrug of volgt de
oriëntatie van een interfluviale kam tussen twee beken. Sommige wegen
zijn slechts half verhard en, vooral rond de Kemmelberg, hebben ze nog
een kasseibedekking. Ze hebben vaak taluds of houtkanten, soms zijn het
echte holle wegen. Op de berg zelf zijn archeologische sporen
aangetroffen van bewoning uit het Neolithicum, van een heuvelfort uit de
Ijzertijd en van een Keltische bergvesting van 450-300BC. De huidige
bebouwing ligt verspreid in het gebied langs de wegen. Op de heuveltop
ligt een geodetisch punt en staat een oorlogsmonument voor de
slachtoffers uit WOI dat herinnert aan de slag bij Kemmel op 25/04/1918.
De Kemmelbeek loopt in noordoostelijke richting verder en werd
stroomafwaarts rechtgetrokken. Aan de rechteroever heeft ze een dijk,
weg en begeleidende bomenrij. Ze mondt uit in de Dikkebusvijver die
ontstaan is door afdamming van de Kemmelbeek vanaf de middeleeuwen.
Sindsdien doet de vijver dienst als drinkwaterreservoir voor de stad
Ieper en omgeving. Door de omgevende bomenrij op de omringende dam valt
deze vijver behoorlijk op in het landschap. Ten noordoosten van de
vijver ligt het “vijverhuis” in neoclassicistische stijl; de aanbouw van
overdekte terrassen doet afbreuk aan de waarde van het gebouw. Vlakbij
staat de Vaubantoren, gebouwd in 1684 (1680). Hij deed dienst als
versterking ter verdediging van de Ieperse watervoorraad en als sashuis
voor de valsluis die de watertoevoer naar Ieper regelde. Ten oosten
ervan ligt het kasteel Elzenwalle in een bos dat vroeger waarschijnlijk
grotendeels samengesteld was met els vanwege de natte omstandigheden.
Het vooroorlogse kasteel uit de 19e eeuw is omgracht en heeft een
middentoren en twee lagere zijtorens. Ten noorden van de Scherpenberg
ontspringen nog twee beken; beiden hebben een sterk ingesneden dalhoofd
dat onder weiland ligt met restanten van knotbomenrijen. In het dalhoofd
van de Scherpenbergbeek ligt een bronbosje, waardevol door de aanwezige
flora. De rest van de noordelijke helling ligt grotendeels onder
akkerland. Net stroomafwaarts van de bron van de Willebeek heeft men
rond enkele vijvers kasteel de Warande gebouwd dat momenteel als
gemeentehuis dienst doet. Deze vijvers zouden ook gevoed worden door de
St-Laurentiusbron met geneeskundige kracht. Het kasteel is in
neorenaissancestijl gebouwd in 1925; het valt op door zijn hoogte tov de
omringende bomen en door de gele kleur van de bakstenen. Sinds WOI is
het landschap in deze strategische omgeving zwaar veranderd door de
enorme vernieling die deze oorlog met zich meebracht. Het half open
landbouwlandschap met hagen en bomenrijen is nagenoeg verdwenen tijdens
WOI en nauwelijks hersteld geworden. Het bouwkundig erfgoed dateert
grotendeels uit het interbellum en valt onder de noemer
wederopbouwarchitectuur. Waarschijnlijk hebben sommige hakhoutstobben de
oorlog overleefd. Verder is het gebied bezaaid met militaire kerkhoven,
monumenten ter nagedachtenis van WOI,… De kerktorens van binnen én
buiten de ankerplaats zijn beeldbepalend en zijn goed zichtbaar vanuit
de valleien en vanop de heuveltoppen. Vanop de heuveltoppen heeft men
overigens een wijds panoramisch zicht in alle richtingen. Het zicht
vanop het Douve-Leie-interfluvium naar de Leievallei is bijna onbeperkt
tot Armentières. Op de top van de Kemmelberg verhindert het bos het
zicht maar vanuit de toren Belvédère heeft men een zicht op de ruime
omgeving (Ieper,Poperinge, Ijzervallei, Leievallei, zelfs tot de
duinen!).
