Vallei van de Bruine Beek met kasteeldomeinen Berentrode en Zellaar
===================================================================

Anker ID: A10066
----------------



C.TEKSTUELE Omschrijving
------------------------

De ankerplaats 'Vallei van de Bruine Beek met kasteeldomeinen
Berentrode en Zellaar' is gelegen op grondgebied van de gemeenten
Bonheiden en Putte en wordt begrensd door de Putsesteenweg in het
noorden, het gehucht Harent in het oosten en de bewoning van Bonheiden
in het zuiden en westen. Dit gebied zou deel uitmaken van de
oorspronkelijke landbouwkern van Bonheiden en dus getuige zijn van een
oude plattelandsgeschiedenis. Vast staat dat we binnen de grenzen van de
ankerplaats heel wat historisch waardevol bouwkundig erfgoed aantreffen
en dat de eerder kleinschalige landschapsstructuur en de aanwezigheid
van plaggenbodems een weerspiegeling zijn van de landbouwpraktijken die
hier in vroegere tijden zijn doorgegaan. Reeds bij Ferraris herkennen we
de ankerplaats als een kleinschalig complex van bos, akker en weiland,
rijk aan hagen, bomenrijen en dreven. Zowel het domein 'Zellaar' als
'Berentrode' zijn op de kaart aangegeven en benoemd. Opvallend is de
gracht rond 'kasteel Berentrode'. Ook enkele van de nu nog bestaande
hoevecomplexen zijn op deze historische kaart terug te vinden. Bij
Vandermaelen (1854) is er nog maar weinig veranderd. Wel worden de in
het zuiden gelegen Krankenhoeve en Blijdenberghoeve, alsook de
noordelijk gelegen Kleine Kathoeve en Kleine Krankenhoeve bij naam
genoemd. Net ten oosten van 'Kasteel Zellaar' is 'Kasteel Vredestein' is
op de kaart verschenen. Het samengaan van kleine percelen bos, akker en
weiland zet zich in dit landschap door tot op vandaag. Wel is de
oorspronkelijk open omgeving van de ankerplaats ondertussen
'dichtgeslibd' door bebouwing. De 'Kasteeldomeinen', alsook
verschillende opvallende hoevecomplexen bleven mooi bewaard. Het
'Kasteel Berentrode' is een eertijds leengoed en tot slotjacht verbouwde
versterkte hoeve met omgrachting en ophaalbrug, gelegen op het kruispunt
van vier dreven. Het werd verbouwd tot drie landbouwerswoningen met een
boomgaard en een omlopende weg volgens het tracé van de vroegere
omgrachting. Het oudste gedeelte van dit gebouwencomplex werd
opgetrokken in traditionele bak- en zandsteenstijl en gaat terug tot het
begin van de 16de eeuw. Kasteel 'Zellaar' , gelegen in een bosrijk park,
is een middeleeuws geïnspireerd kasteel van het einde van de 19de eeuw,
met een donjon-achtige toren, en bijhorend koetshuis en paardenstal. Het
oorspronkelijke kasteel, dat zeker terugging tot de 17de eeuw, werd op
in de 19de eeuw gesloopt. 'Kasteel Vredestein' is vandaag de
'Vredesteinhoeve', een U-vormige, op het einde van de 20ste eeuw sterk
aangepaste, afhankelijkheid van het voormalige kasteel. Verschillende
hoeven in het gebied hebben ook reeds een zeer lange en soms bewogen
geschiedenis achter de rug. Zo klimt de eerste vermelding van de
'Blijdenberghoeve' op tot het begin van de 16de eeuw, toen ze werd
verkocht aan de 'Mechelse Victorinnen van Blijdenberg'. In de schuur van
de hoeve werden tijdens de Boerenkrijg van 1798 clandestiene
vergaderingen gehouden en missen opgedragen. De 'Kleine Krankhoeve' werd
voor het eerst vermeld in 1508, toen de reeds bestaande hoeve werd
verkocht aan het Krankenhuis van het Mechels Begijnhof. Zij ontleende,
net als de 'Gote Krankhoeve', haar naam aan deze instelling, doch bezat
minder gronden dan deze laatste. Vandaag betreft het een gerestaureerde
hoeve met een gekasseid erf, geflankeerd door een langgerekt
woonstalhuis, mat aansluitend het wagenhuis, een bakhuis in een omhaagde
boomgaard en een vrijstaande latrine. Een gedeelte van het bouwkundig
erfgoed, dat de ankerplaats rijk is, is van veel recentere datum; We
vermelden de Abdij van Bethlehem uit 1965, alsook de Parochiekerk
St.-Ludwina, die werd opgericht na WO I ten behoeve van de ontstane
bevolkingskern rondom de Putsesteenweg. Gelegen in de vallei van de
Bruine Beek vertoont dit landschap een geleidelijke overgang van zand-
naar zandleemgronden wat resulteert in een grote vegetatiekundige
diversiteit op een relatief kleine oppervlakte. Broekbosjes, struwelen
en ruigten zijn verweven met door houtkanten en knotbomenrijen omzoomde
weilanden. Dankzij de afwisseling van bos met eerder open gebied, rijk
aan kleine landschapselementen, heeft dit gebied een belangrijke functie
als broed-, foerageer-, roest- en voedselhabitat voor talrijke
vogelsoorten. Deze ankerplaats is een relict van een gesloten landschap,
temidden van een sterk verstedelijkte omgeving. De lijnvormige
landschapselementen en beekbegeleidende vegetatietypen zijn nauw
verweven met het landbouwkundig karakter van het gebied. Opvallend in
het geheel zijn de centraal gelegen Bruine Beek, het 'Kasteel van
Berentrode', gelegen op het kruispunt van vier dreven en de opvallende,
zuidwest georiënteerde dreef van het kasteel naar de kerk van Bonheiden.
De kasteelparken en de prachtige oude hoevecomplexen dragen bij tot de
hoge belevingswaarde van dit esthetisch waardevol landschap. Om het
karakter en de eigenheid van dit gebied te behouden, moet een verdere
inkrimping van de resterende open ruimte door verkaveling en bebouwing
in de toekomst ten stelligste worden vermeden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Gelegen in de vallei van de Bruine Beek, vertoont dit landschap een
geleidelijke overgang van zand- naar zandleemgronden wat resulteert in
een grote vegetatiekundige diversiteit op een relatief kleine
oppervlakte. Broekbosjes, struwelen en ruigten zijn verweven met door
houtkanten en knotbomenrijen omzoomde weilanden. Dankzij de afwisseling
van bos met eerder open gebied, rijk aan kleine landschapselementen,
heeft dit gebied een belangrijke functie als broed-, foerageer-, roest-
en voedselhabitat voor talrijke vogelsoorten.

Historische waarde:
~~~~~~~~~~~~~~~~~~~


Zowel 'Kasteel Berentrode' als het 'Kasteel Zellaar' worden reeds
vermeld bij Ferraris (1777). Volgens literatuurbronnen zou 'Kasteel
Berentrode' als een 'hof van de Berthouts' opklimmen tot voor 1300 en de
oudste ontgonnen plaats van de 'Boenderheyde' zijn. De directe omgeving
van het domein is redelijk gaaf bewaard gebleven sinds het einde van de
19de eeuw (cfr. MGI, 1864). Opvallend is ook de nog steeds bestaande
dreef die de relatie legt tussen het kerk en het kasteel. 'Kasteel
Zellaar' zou eveneens teruggaan tot de 13de eeuw, maar dan wel als een
feodaal waterslot. Ook hier kan worden gesteld dat niet enkel het
kasteel maar ook de omgeving mooi bewaard bleven sinds het einde van de
19de eeuw (cfr. MGI 1864). De aanwezigheid van een aantal merkwaardige
hoeven in deze ankerplaats wijzen erop dat dit gebied deel uitmaakt van
de oorspronkelijke landbouwkern van Bonheiden en dus getuige is van een
oude plattelandsgeschiedenis.

Esthetische waarde:
~~~~~~~~~~~~~~~~~~~

De afwisseling in vegetatietypen en -structuur
met wilgenstruwelen, elzenbroeken, bossen, houtkanten, weilanden, e.d.
doet een esthetisch waardevol landschap ontstaan. De kasteelparken en de
prachtige oude hoevecomplexen dragen bij tot de zeer hoge
belevingswaarde van dit landschap.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Deze ankerplaats is een relict van een gesloten landschap, temidden
van een sterk verstedelijkte omgeving. De lijnvormige
landschapselementen en beekbegeleidende vegetatietypen zijn nauw
verweven met het landbouwkundig karakter van het gebied. Opvallend in
het geheel zijn de centraal gelegen Bruine Beek, het 'Kasteel van
Berentrode', gelegen op het kruispunt van vier dreven en de opvallende,
zuidwest georiënteerde dreef van het kasteel naar de kerk van Bonheiden
die de relatie legt tussen het landelijke gebied en de dorpskern.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * beek
 * vallei


Bruine Beek, Zennekensbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteelpark

**Kastelen, landgoederen en aanhorigheden:**

 * kasteel
 * toren
 * kasteelgracht


Kasteel Zellaar, Kasteel Berentrode

**Landbouwkundig erfgoed:**

 * hoeve
 * schuur
 * wagenhuis


Blijdenberghoeve, Krankehoeve, Kleine Krankehoeve

**Kerkelijk erfgoed:**

 * kerk
 * kapel
 * abdij


Abdij van Bethlehem

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


oude verbindingsweg tussen kerk en kasteel

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij

**Topografie:**

 * onregelmatig


**Historisch stabiel landgebruik:**

 * plaggenbodems


**Bos:**

 * loof
 * broek
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Deze ankerplaats wordt volledig omgeven door bebouwing. Verder
inkrimping van het landschap door de bebouwingsdruk moet ten stelligste
worden vermeden. Op te merken knelpunt is de aanwezigheid van een
parking in de noordwestelijke hoek van de ankerplaats.
