Torfbroek
=========

Anker ID: A20053
----------------



A.TEKSTUELE Omschrijving
------------------------

Het Torfbroek is gelegen ten zuiden van Kampenhout en de steenweg
Brussel-Haacht, nabij het gehucht Berg. De voornaamste drager van
ethetische waarde is de grote centrale vijver, omringd door struwelen en
bossen, die deze ruimte afschermen van de omringende bebouwing. De open
landbouwgronden ten zuiden van het Torfbroek, inclusief het
Oudenhuisveld, zijn eveneens van belang, niet alleen om hydrologische
redenen, want dit is de enige zijde waar de oorspronkelijke landelijke
omkadering van het Torfbroekmoeras bewaard bleef. Het is ook langs de
zuidzijde dat zich de aantrekkelijkste externe waarnemingspunten van het
Torfbroek bevinden. Het Torfbroek-reservaat is gesitueerd tussen de
hoogtelijnen 14 en 15 m, op een relatief dunne laag oud alluvium, waarin
ook ontsluitingen van of bijmengingen met kalkrijk Brusseliaan zand
voorkomen. Oud alluvium vertoont in tegenstelling tot recent alluvium
een profielontwikkeling, in dit geval een zwartachtige humushorizont.
Dit alluvium maakt deel uit van een oost-west gerichte depressie, een
fossiele riviervallei, waarvan het westelijke gedeelte momenteel via een
aantal secundaire beken naar het bekken van de Zenne afwatert en het
oostelijke gedeelte naar de Dijle. Het Torfbroek behoort tot het
oostelijke gedeelte. Het verloop en de structuur van deze vallei zijn
duidelijk zichtbaar op de oude geologische kaart. Men veronderstelt dat
het gaat om een oude loop van de Dijle, die ten noorden van Vilvoorde in
de Zenne uitmondde en die in het verlengde lag van de oude vallei van de
Zwarte Beek of oer-Demer. Sinds de verkaveling van het Duistboscomplex
(Perk, Steenokkerzeel, Berg) op het einde van de jaren 60 is het
Torfbroek, samen met het aangrenzende domein Ter Bronnen één van de
weinige gedeelten van deze vallei waar nog belangrijke oppervlakten
natuur- en bosgebied bewaard bleven. Westwaarts vinden we alleen nog het
Hellebos (Berg) en het Floordambos (Melsbroek); oostwaarts, op de grens
van Nederokkerzeel en Erps-Kwerps, het Silsombos. Tussen de flora van
het Torfbroek en deze van bovengenoemde bossen is er een zekere
gelijkenis. Telkens vindt men er vegetaties die kenmerkend zijn voor
voedselarme, kalkrijke, basische laagveenmoerassen. Deze situatie is
uitzonderlijk voor België, vooral ten noorden van de Maas. Het grootste
gedeelte van het Torfbroek wordt op de bodemkaart als 'vergraven
terrein' aangeduid. Dit verwijst niet zozeer naar de historische
turfwinning die er eeuwenlang een belangrijke gebruiksvorm was, dan wel
naar de werken die tussen 1930 en 1960 werden uitgevoerd met het oog op
de aanleg van een uitgestrekt recreatief en residentieel complex. Toen
de bodemkarteerders op het einde van de jaren 50 het gebied bezochten,
waren deze vergravingen nog zeer duidelijk zichtbaar. Voor de randzone
van het 'vergraven' Torfbroek worden natte, oud-alluviale, humusrijke
leembodems aangeduid. De waterhuishouding van het Torfbroek wordt
gekenmerkt door aanzienlijke verticale waterbewegingen (kwel). Niet
overal in het reservaat is deze kwel even sterk; op sommige plaatsen is
hij zelfs afwezig. Doordat de ondergrond rijk is aan kalk en ijzer, is
ook het kwelwater rijk aan deze stoffen. Deze kwel wordt uitsluitend
gevoed vanuit de zuidelijke leem- en zandleemplateaus Waar en in welke
mate grondwater in de buurt van het maaiveld komt wordt bepaald door het
microreliëf en door de porositeit en waterberging van de opeenvolgende
bodemlagen. Het water is door toedoen van het aanwezige ijzer bovendien
arm aan fosfaat, waardoor gespecialiseerde plantensoorten goed kunnen
gedijen. De zandleemkouters ten zuiden van het reservaat (Oudenhuisveld,
Molenveld etc.) spelen dus een essentiële rol in de waterhuishouding en
de waterkwaliteit in het reservaat. Blijkens de bodemkaart bestaat dit
koutercomplex vooral uit 'uitgescheisde' gronden, zandleembodems waarvan
de steenhoudende ondergrond werd uitgebaat. Het zandleem, gemiddeld 40
cm dik, werd na de uitgraving vermengd met zand en kalksteenbrokken
teruggelegd. De zogenaamde Diegemse steen, kalkhoudend Lediaan, gebruikt
als bouwmateriaal, als wegplaveisel en als grondstof bij kalkbereiding,
werd tijdens het ancien régime zelfs voor een niet onbelangrijk gedeelte
via het kanaal Brussel-Willebroek naar Holland uitgevoerd. Het
Torfbroek-reservaat sensu stricto, dit is de westelijke helft van het
historische Torfbroek op het grondgebied van de vroegere gemeente Berg.
Het oostelijke gedeelte, in Nederokkerzeel en Kampenhout, werd
grotendeels verkaveld en wordt nu meestal aangeduid als 'Ter Bronnen'
naar de oorspronkelijke naam van de verkaveling: 'Les Eaux Vives. Enkele
maanden voor de wettelijke bescherming als landschap van het Torfbroek,
op 10 november 1995, werd een veel kleiner gebied beschermd onder de
naam 'Ter Bronnen'. Nauwelijks 5,5 hectare groot, gaat het om weinig
meer dan een vijver met zijn oeverzones. Op deze beperkte oppervlakte,
tussen de villa's, vinden we als het ware een botanisch résumé van het
Torfbroek-reservaat. De onvergelijkelijke rijkdom aan soorten en
levensgemeenschappen die momenteel in het gebied wordt waargenomen is
verrassend als men de voorgeschiedenis van het gebied beschouwt. De naam
Torfbroek verwijst vermoedelijk naar de historische turfwinning in het
gebied. Rond 1200 was het een vrijgoed van de hertogen van Brabant. In
1248 schonk Hendrik III het vruchtgebruik van het 'Laar' - zoals het
toen nog heette aan de bewoners van Berg en Nederokkerzeel. Ze mochten
er in ruil voor militaire hulp en een jaarlijkse vergoeding in geld en
natura turf steken, hun vee weiden, riet snijden, vissen, hout hakken
voor huisbrand. Alleen het jachtrecht bleef aan de hertog voorbehouden.
Op de kaart van Ferraris zijn drie putten of vijvers te zien, elk circa
120 m lang en 25 m breed, te midden van een grotendeels bebost gebied
met enkele ontsluitingswegen met onregelmatig verloop. De naam
'Dorfbroeck Bosch' dekt op deze kaart de smalle maar ononde-broken,
kronkelige, beboste strook die samenvalt met de fossiele valleibodem,
een uitloper van de grote boscomplexen tussen Buken, Veltem-Beisem,
Erps-Kwerps en Nederokkerzeel. Op de primitieve kadasterkaart (
ca.1826-1830) verschijnt het gebied met een strakke, rechtlijnige
structuur: een kruisvormig drevenpatroon met perifere dreven in het
gedeelte Berg, een loodrechte dreef die de valleibodem volgt in het
gedeelte Nederokkerzeel. De drie vijvers hebben de metamorfose overleefd
en iets meer naar het noorden is er bovendien nog een vierde,
trapeziumvormige vijver verschenen. Dit patroon vinden we terug op alle
19de-eeuwse kaarten (Van der Maelen, Popp, Dépôt de la Guerre, kadaster)
en zal op enkele details na ongewijzigd blijven tot in de jaren 30 van
de 20ste eeuw. Dit geldt ook voor het bodemgebruik. Van turfwinning
wordt geen gewag meer gemaakt. Het merendeel van de percelen wordt
aangeduid als 'hakhout'. In welke mate de teloorgang van de vlasteelt in
de regio rond 1880 het onderhoud van de grachten en vijvers beïnvloedde
valt moeilijk uit te maken. De nutswaarde voor de lokale gemeenschap was
in 1896 blijkbaar zo gering geworden dat een poging van de gemeente
Schaarbeek om een deel van het Torfbroek aan te kopen om er een stort
aan te leggen slechts op de valreep kon worden verijdeld. Op 1 september
1928 besliste de gemeenteraad van Berg eenparig het Torfbroek te
verkopen voor 200.000 fr, 6000 fr per hectare aan de naamloze
venootschap 'Compagnie immobilière de Campenhout et extensions', voor
sommige percelen, in combinatie met twee andere venootschappen
('Moniat', 'Pêcheries des Eaux-Vives'). De transformatie van het
Torfbroek en het voormalige gemeentebos van Nederokkerzeel zou slechts
langzaam op gang komen. Op de kadasterkaart van 1935 en op de stafkaart
van 1936 is het gebied nog vrijwel ongeschonden en praktisch gelijk aan
de toestand op de Ferrariskaart. De enkele gebouwen die in deze
beginperiode worden opgericht kaderen echter in een ruim opzet. Het is
belangrijk aandacht te schenken aan dit project, dat toelaat de huidige
situatie te begrijpen, hoewel het bebouwde deel grotendeels buiten de
omschrijving van deze ankerplaats ligt. Twee documenten werpen een licht
op het merkwaardig stedebouwkundig project; eerst en vooral een
verkavelingsplan, getiteld 'Les Eaux Vives', waarop de genummerde
kavels, hun diverse bestemmingen en de verschillende types van huizen
staan aangeduid: 'cottages normands ou anglais', 'hôtels de style
classique français', 'villas modernes', 'bungalows' met en zonder etage.
In het oostelijk gedeelte van het domein worden een dertigtal kleine
percelen bestemd voor 'maisons de commerce' en zelfs een 'garage
public'. Op het gedeelte Berg zullen twee vijvers worden gegraven: een
grote bestemd voor 'canotage', met een eilandje en een oostelijke
appendix voor 'natation'. Het zuidoostelijke gedeelte van het huidige
natuurreservaat wordt in beslag genomen door een uitgestrekt 'solarium'
(circa 2 ha), dat aansluit bij een hotel met garage en bij een ruimte
voorbestemd voor 'jeux' (1,5 ha) dat vijf tennisvelden omvat. Ten westen
van de grote vijver zal een tweede vijver worden gegraven, waarvan de
oppervlakte (1,5 ha) slechts een derde bedraagt van die van de grote
vijver en die bestemd is voor 'pêcherie'. Tussen de twee vijvers wordt
een 300 m lange strook gereser-veerd als parkeergelegenheid voor 400
auto's, die op één punt ontsloten wordt via een van de grote assen die
op de huidige kadasterkaart (nog steeds) als 'Visserijlaan' staat
aangeduid. Aan het noordelijke uiteinde van de visvijver wordt een
'café' voorzien. Op het gedeelte Nederokkerzeel wordt een derde vijver
(eveneens 1,5 hectare) gegraven, andermaal bestemd voor bootje-varen,
ook met een zwemzone en, aan de zuidelijke oever, een 'plage' met een
octogonale, vermo-delijk gloriëtte-achtige 'tearoom'. Over de ontwerper
van het plan is niets bekend. Een sterk vermoeden wijst in de richting
van een zekere Auguste Delvaux, die als 'architecte-paysagiste' in een
gezelschap van wisselagenten en bankiers enigszins in het oog springt
als lid van de beheerraad. Het is in die periode dat ook de wettelijke
bescherming van het Torfbroek voor het eerst ter sprake komt. Het oudste
stuk in het dossier van de Koninklijke Commissie voor Monumenten en
Landschappen dateert van 26 juni 1932. Na de eerste vijver, die op het
grondgebied Nederokkerzeel werd uitgegraven, volgens het hierboven
beschreven plan en in de vorm waaronder hij nu nog steeds herkenbaar is,
volgden op het grondgebied Berg de twee andere geplande vijvers. Met
deze laaste uitgraving verdween het grootste gedeelte van het gebied
onder een laag leem of humeuze leem, maar de vorm van de meest
noordelijke van de drie oorspronkelijke vijvertjes is nog duidelijk
zichtbaar op de luchtfoto van 1990. Tijdens de Tweede Wereldoorlog werd
het Torfbroek als legerplaats bovendien gebruikt door achtereenvolgens
Duitse, Engelse en Belgische troepen. Naast de trage start tijdens de
crisis- en oorlogsjaren, waardoor het oorspronkelijke project en vooral
de opgelegde architectuur al snel 'gedateerd' waren, speelden de
bodemgesteldheid, de stringente bepalingen van het lastenboek, het
autoritaire karakter van het project in het algemeen, ongetwijfeld een
belangrijke rol in de verbrokkeling van het oorspronkelijke opzet. Van
de voorziene woningtypen worden slechts enkele exemplaren gebouwd. Het
Tudor-kasteel staat er nog steeds, maar niet als restaurant. In de
omgeving zijn er ook nog twee cottages - een grote en een kleine - die
overeenstemmen met de oospronkelijke modellen. Waar de aanleg en
verkaveling van het westelijke gedeelte, op het grondgebied Berg, in een
vroeg stadium bleef steken, nl. de Torfbroeklaan en de aanzet van de met
paardekastanjes beplante dreef die de Visserijlaan had moeten worden,
kon het oostelijke gedeelte met de zegen van de diverse edities van het
gewestplan - van voorontwerp tot definitieve versie - grotendeels worden
afgewerkt. Op meeste percelen ten oosten van de Neerstraat, die Berg met
Steenokkerzeel verbindt, werden villa's gebouwd. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het Torfbroek ligt - samen met het Floordambos en het Silsombos in
een brede strook "oud " alluvium die deel uit maakt van een fossiele
oost-west gerichte riviervallei die momenteel via een aantal beken naar
het bekken van de Zenne (westelijk deel) en van de Dijle (oostelijk
deel) wordt afgewaterd. Omtrent de ouderdom van de fossiele vallei
bestaat er tot op heden discussie, afhankelijk van de bron is ze 9000 à
8500 jaar of tussen de 5500-3000 jaar oud. De vegetatie - vooral in het
Torfbroek - wordt grotendeels gekenmerkt door voedselarme, kalkrijke
basische laagveenmoerassen, die ten noorden ven de Maas in België
zeldzaam zijn. Ook op het vlak van de fauna is het gebied zeer
waardevol.

Historische waarde:
~~~~~~~~~~~~~~~~~~~


Het huidige uitzicht van het gebied is - naast enkele sporen van de
middeleeuwse turfstekerij en de 19de-eeuwse vlasroterij - vooral het
resultaat van een grootscheepse poging tot verkaveling, waarbij twee
grote vijvers werden gegraven. Het verkavelingsontwerp, dat ook binnen
het natuurreservaat sporen heeft nagelaten, werd opgemaakt door
landschapsarchitect A. Delvaux en is een representatief voorbeeld van
interbellum stedenbouw en groenvoorziening.

Esthetische waarde:
~~~~~~~~~~~~~~~~~~~

De met opgaand groen omringde vijvers en de
schoonheid van sommige plantengemeenschappen vormen de basis van een
grote esthetische waarde.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * oude rivierarm


**Moerassige gronden:**

 * moeras



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * nederzettingspatroon

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * bomenrij

**Kunstmatige waters:**

 * vijver


**Historisch stabiel landgebruik:**

 * kouters
 * meersen



**Bos:**

 * loof
 * broek
 * hakhout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Bebouwing aan de zuidkant (omgeving Laar) en tussen het eigenlijke
Torfbroek en Terbronnen.
