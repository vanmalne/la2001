Herkenrodebos en kasteel van Stevoort
=====================================

Anker ID: A70055
----------------

**Landschap**



C.TEKSTUELE Omschrijving
------------------------

Het gebied Herkenrodebos ligt ten zuiden van de spoorweg Hasselt-Diest
op het knooppunt van drie vroegere deelgemeenten van Hasselt m.n.
Kuringen, Stevoort en Kermt. Geografisch bevindt het zich op de
noordgrens van vochtig Haspengouw, op het interfluvium tussen de Demer
in het noorden en de Herk in het zuiden. Het is een landschapsecologisch
rijk gebied met relicten van het voormalige Herkenrodebos, historische
percelering, en met een grote concentratie van bouwkundig erfgoed, in
het bijzonder restanten van vakwerkbouw. In het zuidwesten liggen de
kastelen van Stevoort en Schimpen. De kern van dit gebied bestaat uit
een aantal versnipperde bosrelicten van het overgangstype tussen zure
eikenbossen en eiken-haagbeukenbosen, die thans worden aangeduid als
Herkenrodebos, Zusterkloosterbos, e.a. De historisch stabiele bossen,
met een rijke voorjaarsflora, worden afgewisseld met graslanden en
aangevuld met kleine landschapselementen die vooral bestaan uit
bomenrijen, hier en daar houtkanten en struwelen. Zij zijn rijk aan
archeologica. Binnen het gebied zijn er zowel beken die naar de Demer
als naar de Herk afvloeien. Deze zijbeken zijn grotendeels
regenwaterbeken die in de zomer droogvallen. Op de alluviale gronden van
de Herk komen elzenbroekbossen voor met een onderbegroeiing van
ruigtekruiden, afgewisseld met rietland. De moerassige, soms venige
bodems zijn een gevolg van de Rupeliaan afzettingen uit het Oligoceen
die hier onder meer bestaan uit Boomse klei en de ondergrond
ondoordringbaar maken. Op de kaart van de Ferraris is duidelijk te zien
dat dit ganse gebied vroeger uit een aaneengesloten bos bestond dat
enkel doorsneden werd door de weg van Kermt naar Stevoort. Dit bos was
eigendom van de abdij van Herkenrode. In het midden van de 20ste eeuw
zijn echter reeds grote stukken van dit uitgestrekte bos verdwenen.
Vanuit de boerderijen werden de bossen namelijk stelselmatig ontgonnen
en omgezet naar akker en weiland. Deze evolutie was aanvankelijk het
sterkst in het oostelijk gelegen gedeelte. Vandaag moeten wij echter
vaststellen dat het oostelijk deel het meest intact bewaard is gebleven.
Door de onregelmatig verspreide ligging van de bosrelicten en de
opgaande lijnvormige elementen bleef het landschap namelijk zijn
gesloten karakter behouden. In het westelijk deel zijn de bosrelicten
nog wel aanwezig maar zijn de lineaire structuren grotendeels verdwenen.
In dit westelijk deel liggen dan weer meer in de Atlas der Buurtwegen
ingeschreven, onverharde wegen (chemins) en voetwegen (sentiers). In de
praktijk blijken echter een aantal volledig verdwenen of afgesloten.
Verspreid in het gebied liggen meerdere gebouwen, voornamelijk
boerderijen, met erfgoedwaarde. De hoeve Ten Roye wordt door ijzeren
ankers in de voorgevel van het woonhuis gedateerd in 1683. De
verschillende gebouwen in baksteenbouw en leembouw zijn gegroepeerd
rondom een rechthoekig erf; resten van een vroegere omgrachting zijn
aanwezig. De Scholteswinning is een semi-gesloten hoeve uit de 18de
eeuw, met gebouwen onder zadeldak en eveneens gelegen rondom een
rechthoekig erf. De hoeve Vuileplas is dan weer een gesloten hoeve uit
de 19de eeuw, opgetrokken in stijl- en regelwerk met blauwgekalkte lemen
vullingen onder zadeldaken. De Boswinning is de voormalige abdijhoeve
van de abdij van Herkenrode en bestaat uit losse bestandelen - woonhuis,
een lange schuur en een karrehuis -, gegroepeerd rondom het erf. Bij dit
complex horen nog een alleenstaande dwarsschuur in de moestuin en een
bakhuis. Opmerkelijk zijn verder o.a. nog 19de eeuwse hoeves en hun
bijgebouwen in de Kermtstraat, de Wijerstraat, de Herkkantstraat en de
Stevoortse Kiezel. De stokerij Claes ligt geïsoleerd in het verlengde
van de Herkenrodebosstraat. Deze voormalige landbouwstokerij is ontstaan
in de eerste helft van de 19de eeuw en is vanaf het einde van de 19de
eeuw uitgegroeid tot een grootschalig industrieel complex. Thans is dit
complex grotendeels herleid tot een indrukwekkende ruïne met
archeologische grondsporen. De z.g. Elsartmolen is een waterradmolen op
de Herk. Het woonhuis en de aanhorigheden liggen gegroepeerd langsheen
de gekasseide toegangsweg. De dorpsmolen van Stevoort met haar omgeving
werd in 1979 beschermd als monument en dorpsgezicht. De molen was
oorspronkelijk afhankelijk van het kasteel van Stevoort. Het gebouw
dateert uit de 18de eeuw en bestaat uit de eigenlijke molen waaraan
later het woonhuis werd toegevoegd. De molen was vroeger dubbel en
bestond uit een graanmolen en een slagmolen, deze laatste is echter
verdwenen. Het kasteeldomein van Stevoort ligt ten noordwesten van het
dorp, grotendeels op voormalige valleibeemden ten noorden van de Kleine
Herk. In oorsprong was het domein van de heren van Klein Stevoort die er
in de 18de eeuw een nieuw waterkasteel bouwden en twee sterrenbossen
aanlegden. Rond 1890 werd in de onmiddellijke omgeving van het kasteel
een park aangelegd in landschappelijke stijl met riant karakter. Sedert
de tweede wereldoorlog is het kasteel een klooster en school,
Mariaburcht genaamd, en werden in delen van het park nieuwe gebouwen
opgetrokken. Van de vroegere aanleg zijn voornamelijk het groot
sterrenbos ten noordoosten en het park ten zuidwesten over de Kleine
Herk overgebleven. Grote delen van het resterende Sterrenbos werden
vanaf 1959 verkaveld maar het bleef deels ook bewaard.. De lange dreef
die erlangs loopt, is heraangeplant met jonge grootbladige linden. Het
zeldzaam voorkomend stervormig lanenpatroon getuigt nog van de
laat-barokke aanleg. Als restanten van eeuwenoude grensaanduidingen en
van vroeger bosbeheer zijn oude knotlinden en olmenstoven aanwezig. In
het park doet de verlandschappelijkte watergracht van het kasteel dienst
als vijver. Aan de rand van de grasvelden met bomengroepen en solitairen
loopt nog de oude rondweg. De gerestaureerde 17de eeuwse toegangsbrug
met drie rondbogen leidt over de slotgracht naar de gekasseide
binnenkoer. Het kasteel van Schimpen ligt langs de Stevoortse Kiezel,
ten zuiden van de dorpskern van Schimpen. Deze herenwoning met wagenhuis
werd omstreeks 1870 gebouwd in een eclectische stijl met
neoclassicistische inslag als buitenverblijf voor een Franse
wijnhandelaar. De tuinen zijn ongeveer 2,5 ha groot en werden aangelegd
in landschappelijke stijl met pittoresk karakter. Zij omvatten een
voortuin met enkele monumentale solitaire bomen, een achtertuin met een
grasveld, bomenrand en een groep bruine beuken, en in het noorden een
langgerekt lustbos met een rondweg en een verlandschappelijkte vijver.
De moestuin ten oosten van het wagenhuis is verdwenen.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Opmerkelijk zijn de historisch stabiele bossen met een rijke
voorjaarsflora, als restanten van het Herkenrodebos.

Historische waarde:
~~~~~~~~~~~~~~~~~~~


De historisch stabiele bossen in de omgeving zijn de relicten van het
voormalig bos van de abdij van Herkenrode. Zij zijn rijk aan
archeologica. Vanuit verschillende hoeves werden de bossen stelselmatig
ontgonnen en omgezet naar weiland en akker. De percelering van grote
delen van het gebied is sindsdien historisch stabiel gebleven, met
opgaande lijnvormige elementen. Daarbij horen een groot aantal wegen en
voetwegen.Als bouwkundig erfgoed resteren niet enkel een aantal,
voornamelijk 19de eeuwse hoeves maar ook de kasteeldomeinen van Stevoort
en Schimpen, de ruïnes van de landbouwstokerij Claes en de watermolens
op de Herk. Kenmerkend voor de regio is het voorkomen van vakwerkbouw.
De aanwezigheid van een zeldzaam voorkomend stervormig lanenpatroon in
het Sterrebos getuigt van de laat-barokke tuinarchitectuur. De aanleg
gebeurde n.a.v. de 18de eeuwse, residentiële verbouwing van het
waterkasteel van Stevoort. Als restanten van eeuwenoude
grensaanduidingen en van vroeger bosbeheer zijn oude knotlinden en
olmenstoven aanwezig.

Esthetische waarde:
~~~~~~~~~~~~~~~~~~~

Het gebied heeft grotendeels een kleinschalig en
gesloten karakter. Het ontleent zijn charme aan het samenspel van het
bijzondere landschap met een cluster van bouwkundig erfgoed. De bossen
worden gesierd door een rijke voorjaarsflora.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * beek
 * vallei


o.a. de Herk, Cijnsbroekbeek, Busselkesbeek, Sterrebeek, Heustenbeek

**Moerassige gronden:**

 * moeras
 * veen
 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


**Kastelen, landgoederen en aanhorigheden:**

 * kasteel
 * landgoed
 * omheining
 * kasteelgracht


kastelen van Stevoort en Schimpen

**Bouwkundig erfgoed:**

 * (heren)woning


kasteel van Schimpen

**Landbouwkundig erfgoed:**

 * hoeve
 * schuur
 * stal
 * wagenhuis


o.a.Ten Roye, Scholteswinning, Vuileplas, Boswinning

**Molens:**

 * watermolen


Elsartmolen, dorpsmolen van Stevoort

**Kerkelijk erfgoed:**

 * kapel


**Klein historisch erfgoed:**


smeedijzeren hekwerk

 **Archeologische elementen:**
**Andere:**
restanten van vakwerkbouw

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


onverharde wegen en voetwegen volgens Atlas van de Buurtwegen

**Waterbouwkundige infrastructuur:**

 * brug
 * grachtenstelsel


toegangsbrug over de watergracht van het kasteel van Stevoort

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver


**Topografie:**

 * onregelmatig
 * historisch stabiel


**Historisch stabiel landgebruik:**


historisch stabiele bosrelicten

**Typische landbouwteelten:**

 * hoogstam


**Bos:**

 * loof
 * broek
 * hooghout
 * struweel


relicten van voormalig Herkenrodebos, Sterrebos op

OPMERKINGEN EN KNELPUNTEN
~~~~~~~~~~~~~~~~~~~~~~~~~

In het gebied en dan vooral in het westelijk gedeelte liggen een
heleboel ingeschreven voetwegen. In de praktijk blijken echter een
aantal volledig verdwenen of afgesloten. Vooral in het westelijk
gedeelte van het gebied veroorzaakt vergroting van de percelen en
omzetting naar akkers en laagstam een degradatie van de typische
landschapskenmerken en een verlies van de landschappelijke identiteit.
In en rond het kasteeldomein van Stevoort vond versnippering plaats door
nieuwe infrastructuren zoals uitbreiding van de schoolgebouwen,
verkavelingen en lintbebouwing. Schrijnend is ook het verdwijnen van de
voor deze regio typische bouwstijl, m.n. de vakwerkbouw . De recente
bebouwing levert geen bijdrage tot de landschapswaarden.
