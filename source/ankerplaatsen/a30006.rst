Moere van Meetkerke met overgang naar zandstreek
================================================

Anker ID: A30006
----------------



A.TEKSTUELE Omschrijving
------------------------

Deze ankerplaats ligt in de gemeenten Brugge, Zuienkerke (grootste
deel), en Jabbeke (zuidwestelijke hoek). De spoorlijn Brugge-Oostende
vormt de zuidelijke grens, de N31 St-Andries(gem. Brugge)-Zeebrugge de
oostelijke , de N9 Brugge-Wenduine de noordelijke ,én de weg van
Nieuwege naar Houtave langs het Oosternieuwegezwin de westelijke. Het
kanaal Gent-Oostende komt ongeveer overeen met de fysische grenslijn
tussen de polderstreek ten noorden en de zandstreek ten zuiden ervan. De
(Oudland)polder wordt gekenmerkt door zijn lage ligging en vertoont een
landschappelijk verschil naargelang de hoogteligging. Het landschap
wordt er gestructureerd door geleden, zwinnen en vaarten. In het laagst
gelegen gebied (ten noorden van het kanaal, ten zuiden van Meetkerke en
ten westen van de Blankenbergevaart) werd tijdens de middeleeuwen veen
ontgonnen waardoor Pleistoceen zand zeer dicht aan de oppervlakte ligt.
Momenteel zijn de sporen van deze veenontginning nog te herkennen in het
landschap. De lange smalle repelpercelen getuigen van de
grootschaligheid en de systematiek van de middeleeuwse veenontginning in
dit gebied. Dit perceelspatroon wordt geaccentueerd door
perceelsrandbegroeiing zoals hagen, knotbomen, houtkanten,…. Het
microreliëf van sommige percelen is vermoedelijk te wijten aan de
uitgraving van het veen. Het graslandgebruik (zowel wei- als hooiland)
is gebonden aan de zeer natte condities. Tussen de percelen lopen
talrijke grachtjes en sloten waar rietvegetatie in voorkomt. Soms zijn
er ook lanen aanwezig met rietvegetatie erin. De weinige bebouwing in
dit gebied bevindt zich aan de overgang van de Lage moere naar het
omringende hogere deel. Door de aanwezigheid en de veelheid van
perceelsrandbegroeiing heeft men hier een half open landschap. In de
Lage Moere ligt nog een eendenkooi die een belangrijk cultuurhistorisch
element vormt. De westelijke helft van deze ankerplaats is eveneens
ontveend maar het holoceen veenpakket was hier niet zo dik waardoor er
een aanzienlijk hoogteverschil met de Lage Moere is. De holocene
polderafzettingen rond Meetkerke bevatten geen of nauwelijks veen
waardoor het bodemoppervlak niet verlaagd werd door veenontginning. In
de gebieden ten noorden en ten westen van de eigenlijke Lage Moere komt
weiland én akkerland voor. Vlakbij het kanaal en aansluitend bij de Lage
Moere liggen nog enkele typische repelpercelen, maar doorgaans zijn de
percelen hier veel groter en vertonen niet de smalle en langwerpige
vorm. Grachtjes en sloten waarin rietvegetatie staat, zijn ook hier alom
aanwezig. Door de afwezigheid van perceelsrandbegroeiing heeft men hier
te maken met een open landschap. Het verschil in openheid van het
landschap accentueert de hoogteligging. Deze polder is zeer waardevol
aan flora (vochtminnende vegetatie) en fauna (weide- en watervogels). De
meeste wegen lopen op de hoger gelegen kreekruggronden en dragen door
hun geringe breedte en de onverhardheid bij aan de esthetische waarde
van het gebied. De Blankenbergevaart is zeer belangrijk voor dit gebied
aangezien deze voor de afwatering van het gehele gebied zorgt. Vroeger
werden de Lage Moeren immers bemaald door een windmolen (poldermolen van
de Moeren) en het opgepompte water werd via de Blankenbergevaart
afgevoerd. Deze molen is zeer opvallend in dit vlakke gebied en is naar
functie (bemaling) een vrij uniek landschapselement. In dit uitgestrekte
en vrij open gebied komen verspreid enkele hoeves voor waarrond vaak
opgaande bomen staan. De bebouwing van Meetkerke is nog vrij goed
bewaard en de kerk is nog sterk zichtbepalend. De romp van de kerktoren
is gebouwd in veldsteen wat een restant vormt van het Romaans kerkje. De
pastorij met een ommuurde tuin is eveneens nog zeer waardevol. De
kasseibaan vlakbij Meetkerke draagt bij aan het cultuurhistorisch
karakter van dit polderdorpje. Het kanaal Gent – Oostende wordt door een
opgaande bomenrij visueel benadrukt in het landschap. Ten zuiden ervan
begint de zandstreek en ligt de dekzandrug van
Gistel-Maldegem-Stekene-Verrebroek. De bodemkundige grenslijn verloopt
van het kanaal in de oostelijke zijde van de ankerplaats (rond hoeve Ter
Zale) naar de spoorlijn in de zuidwestelijke uithoek van de ankerplaats.
Ten noorden van deze grens (en ten zuiden van het kanaal) zijn de
polderafzettingen van nature zeer dun en ligt het Pleistoceen zand zeer
ondiep. Het landschap draagt er nog de kenmerken van de polders, nl.
overwegend graslandgebruik, onregelmatige percelering en een open
landschap. De zandige ondergrond zorgt voor een betere natuurlijke
drainage en, in combinatie met de hogere ligging, zijn deze gronden veel
droger en bijgevolg geschikter voor akkerland. Zand kan echter moeilijk
voedingsstoffen in de bodem vasthouden waardoor het eerder voedselarme
gronden zijn. Eertijds noemde men dit gebied het "Noordveld" vanwege het
voorkomen van veldgebied op deze minder goeie landbouwgronden. Een
gedeelte wordt momenteel wel als akker- of weiland gebruikt met
verspreid enkele bosperceeltjes van naald- en/of loofbos. Ook elders in
Vlaanderen kan men de overgang van polder naar zandstreek herkennen aan
het meer gesloten landschap. De landbouwpercelen zijn lang en smal, én
hebben soms nog perceelsrandbegroeiing. Het percelerings- en
wegenpatroon wordt gestructureerd door de oost-west gerichte overgang:
de lange zijde van de percelen volgens N-S-richting, de wegen E-W of N-S
gericht soms geaccentueerd door dreven. De bebouwingsdichtheid is er
aanzienlijk groter dan in de polders door de stabiele zandige ondergrond
en door de drogere condities. De meeste hoeves en kastelen gaan terug op
oude leengoeden en heerlijkheden. Het goed van Bloemendale wordt vermeld
op de kaart van Pourbus (1569) en bestaat uit een kasteel en bijhorende
nutsgebouwen. Aansluitend ligt een park met een U-vormige gracht erin.
Kasteel Ter Lucht wordt in een document van 1577 voor het eerst vermeld
als leengoed. Het huidige kasteel is opgetrokken in
neo-renaissancestijl. De westkant echter niet want die vormt een restant
van het 16e eeuwse gebouw. Vlakbij liggen nog enkele landgoeden en
nutsgebouwen, evenals het kapelletje van OLV van 't boompje. Het park in
Engelse landschapsstijl vormt de omkadering van het kasteel en herbergt
een rijkdom aan flora. Hoeve Ter Zale en hoeve Ter Mere vormen
historische hoeves die gaaf bewaard zijn gebleven. De hoeves en kastelen
hebben vaak een toegangsdreef omdat ze een eind van de weg liggen. De
zandstreek kent dus een meer gesloten landschap door de verspreide
bospercelen, door de bomenrijen, dreven en perceelsrandbegroeiing. In
het zuiden van het gebied net ten noorden van het kanaal ligt een groot
bedrijf dat zeer storend is voor de esthetische kwaliteit van dit gebied
met wijdse panoramische zichten in vele richtingen. Ook het ziekenhuis
St.-Jan, een hoogspanningsleiding en enkele windturbines doen afbreuk
aan de esthetische waarde. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De natuurlijke graduele overgang tussen polder- en zandstreek heeft
een grote wetenschappelijke waarde door zijn gaafheid en herkenbaarheid
in het landschap (o.a. verschillen in de openheid van het landschap en
het landgebruik). Door de ontvening ten noorden van het kanaal ligt het
Pleistoceen materiaal dicht tegen de oppervlakte en zijn de ontveende
percelen zeer laag gelegen. Elders in de polder bedekken aanzienlijke
holocene pakketten de Pleistocene sedimenten. Ten zuiden van het kanaal
ligt het Pleistoceen zand aan de oppervlakte en begint de zandstreek. De
natte condities in de meeste percelen en het historisch graslandgebruik
zorgen voor een rijke flora en fauna in deze ankerplaats.

Historische waarde:
~~~~~~~~~~~~~~~~~~~


Het poldergebied getuigt van een grootschalige middeleeuwse
veenontginning waarvan nog landschapselementen en -structuren herkenbaar
zijn in het landschap: repelpercelering, grachten, lanen,
microreliëf,.... Pas later werd het gebied omgezet tot landbouwland
dankzij bemaling. In lage Moere hebben de graslanden een historisch
permanent karakter. De gave kasteeldomeinen en hoeves ten zuiden van het
kanaal Brugge-Oostende bevinden zich op de hoger gelegen zandstreek en
gaan terug op leengoeden en/of heerlijkheden wat bijdraagt aan hun
historische waarde.

Esthetische waarde:
~~~~~~~~~~~~~~~~~~~

Het landschap verschilt sterk in openheid
naargelang de hoogteligging van het gebied en naargelang de ondergrond:
het gesloten landschap van de zandstreek contrasteert met het open
polderlandschap, én binnen het poldergebied is er ook een differentiatie
tussen de laagste delen met een half open én de hoger gelegen delen met
een open landschap. De perceelsrandbegroeiing in de Lage Moere benadrukt
het percelerings- en grachtenpatroon (wat ook door rietvegetatie opvalt)
dat, samen met het dominant graslandgebruik, wijst op de grootschalige
veenontginning. De afwezigheid van bebouwing in Lage Moere tenzij enkele
hoeves aan de rand van het gebied contrasteert met de kastelen en grote
hoeves in het uiterste zuiden van de ankerplaats. Die kastelen en hoeves
in hun groene omkadering met park,verspreide bospercelen en dreven, én
de bomenrij langs het kanaal Gent-Oostende maken de overgang van polder
naar zandstreek ook visueel herkenbaar in het landschap.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het kanaal Gent-Oostende met begeleidende bomenrijen begrenst visueel
het open laag gelegen gebied van de moeren en benadrukt de overgang van
de polder- naar de meer gesloten zandstreek. Het dorp van Meetkerke met
de kerk vormt een pittoresk element en een baken (oriënteringspunt) in
het landschap. Ook de molen van Meetkerke valt op door zijn hoogte en
het open karakter errond. De oost-west oriëntatie van de overgang
structureert het wegen- en perceleringspatroon in de zandstreek.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * markante terreinovergang

overgang polder- zandstreek

**Hydrografische Elementen:**

 * waterloop


Blankenbergevaart watert gebied af; zwinnen en geleden waarop
grachten aangesloten zijn

**Moerassige gronden:**

 * veen


op sommige plaatsen nabij het oppervlak

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


bij kastelen Bloemendale en Ter Lucht

**Nederzettingspatronen:**

 * gehucht

Meetkerke

**Kastelen, landgoederen en aanhorigheden:**

 * kasteel
 * landgoed


Bloemendale, Ter Lucht

**Landbouwkundig erfgoed:**

 * hoeve
 * schuur


Rode Poort Hoeve; hoeve rond Kapellebrug met boomgaard; Ter Mere en
Ter Zale

**Molens:**

 * windmolen


Poldermolen voor bemaling van de Moeren

**Kerkelijk erfgoed:**

 * kerk
 * kapel
 * pastorie


kerk van Meetkerke met Romaanse resten

**Klein historisch erfgoed:**

 * eendenkooi



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


kasseiweg door Meetkerke

**Waterbouwkundige infrastructuur:**

 * kanaal
 * sluis
 * grachtenstelsel


kan. Gent-Oostende met begeleidende bomenrij; kleine sluizen

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij
 * perceelsrandbegroeiing

dreef: oprijlanen naar gebouwen; perceelsrandbegroeiing vooral in Lage
Moere

**Kunstmatige waters:**

 * poel


veedrinkput

**Topografie:**

 * repelvormig
 * opstrekkend


repelvormig in laagste deel; percelen opstrekkend op dekzandrug

**Historisch stabiel landgebruik:**

 * permanent grasland


No

**Bos:**

 * naald
 * loof


**Bijzondere waterhuishouding:**

 * droogmakerij



OPMERKINGEN EN KNELPUNTEN
~~~~~~~~~~~~~~~~~~~~~~~~~

De industriegebouwen nabij de Panneschuurhoeve zijn een serieuze
blikvanger en zijn storend in het landschap. Ook de windturbines en het
ziekenhuis AZ St-Jan ten oosten van de ankerplaats vallen op maar zijn
door hun afstand minder storend. De hoogspanningsleidingen door het
gebied doen afbreuk aan de esthetische en belevingswaarde. Recente
uitbreidingen bij landbouwbedrijven en niet-grondgebonden landbouw (o.a.
glasteelt) doen afbreuk aan de esthetische waarde van het landschap.
