Jekervallei tussen Tongeren en Mal
==================================

Anker ID: A70009
----------------

**Landschap**



C.TEKSTUELE Omschrijving
------------------------

Aan de zijde van Tongeren en in het zuiden wordt het gebied begrensd
door de huidige spoorweg naar Luik, langs de oostzijde door het gehucht
Klein Mal en aan de noordkant door de Blaarstraat in het gehucht Blaar.
Dat laatste is één van de stedelijke buitingen die in de 12de eeuw met
de stad Tongeren in een stadsvrijheid werden verenigd. Het is gelegen
net ten zuiden van de Romeinse heirbaan Bavai-Tongeren-Keulen.
Verschillende vondsten duiden op prehistorische en Romeinse bewoning.
Ten zuiden van Blaar, tussen Tongeren en Mal, bevindt zich het Park van
de Oostelijke Jeker, een beschermd landschap met een oppervlakte van ca.
160 ha, gelegen in de vallei van de Jeker met natte, alluviale gronden.
In het gebied treffen we ook twee waterlopen aan die niet behoren tot
het natuurlijke stroomstelsel van de Jeker maar door de mens zijn
uitgegraven; met name de Overslag, die ter hoogte van de Zuurbeemden
nabij de stadsrand in de Jeker uitmondt, en de zogenaamde Oude Jeker die
de Jeker vervoegt nabij het kasteel van Scherpenberg. Op deze plaats
mondt ook de Ezelsbeek uit, die de kasteelvijvers bevoorraadt. Tussen
Jeker en Oude Jeker strekt zich een ca. 1 km breed alluvium uit. De
dikte van die laag neemt gelijkmatig toe van zuid naar noord en bedraagt
plaatselijk meer dan 10 m. Het alluvium wordt gedraineerd door ontelbare
ontwateringsgrachten die op hun beurt uitmonden in kleine kanaaltjes
zoals de Vloedgracht, de Fluwijnensloot en de Flotsbeek. Buiten het
alluvium komt het Tongeriaan aan de oppervlakte. In tegenstelling tot de
Herk en de Demer, die hun dalen verder eroderen, hoogt de Jeker haar dal
aan. Dat opvullingsstadium is hier duidelijk waarneembaar. De rivier
heeft er een zeer gering verval en vormde oude meanders. Daarbinnen
ontwikkelden zich geïsoleerde depressies, waarvan de bodem uit venig
materiaal bestaat. Die natuurlijke depressies worden aangeduid met
toponymen die ondubbelzinnig wijzen op de gesteldheid van het terrein.
Van west naar oost kunnen onderscheiden worden: het Hardel (del -
laagte), de Kevie (lat. Cavea - kelder) en het Groot Meers (meers -
moeras). Zuidoostelijk ligt het Klein Meers. In de '60-er jaren werd de
Jeker tussen het Hardel en de Kevie verbonden met de Oude Jeker waardoor
een gedeelte van de oorspronkelijke rivier kwam droog te liggen en
plaatselijk zelfs werd gedempt. Die ingreep stelde de Blaarmolen,
voormalige watermolen op de Jeker, buiten bedrijf. Het is de meest
stroomafwaarts gelegen molen van alle Tongerse watermolens op de Jeker.
De gebouwen zijn gegroepeerd rondom een rechthoekig gekasseid erf,
bereikbaar via een inrijpoort. De Jeker stroomde voorheen langs de
zuidzijde van het erf. Hier bevindt zich nog de kolkvijver die aan het
geheel een schilderachtige aanblik geeft. Aan de overzijde van de straat
staat een ruime dwarsschuur onder zadeldak. Ook de Oude Jeker werd in
die tijd ter hoogte van de Kevie verbreed en rechtgetrokken, waardoor
enkele oude meanders achterbleven. Deze zogenaamde regularizering heeft
vanzelfsprekend invloed op het grondwaterpeil. Het landschap van de
Jekervallei wordt gekenmerkt door een afwisseling van hooilanden,
drassige terreinen, moerassen en rietkragen, dit alles omzoomd door
hoogstamboomgaarden, struwelen van els of wilg en populieren. De
historische percelering is er grotendeels herkenbaar. Het westelijke
gedeelte van het Jekerpark is een uitgestrekt beemdgebied dat
gedraineerd wordt door de Flotsbeek die talrijke dwarslopende
leigrachten opvangt. Die Zuurbeemden fungeerden tot even na de 2de
wereldoorlog haast uitsluitend als hooiweiden die tot twee maal per jaar
werden gemaaid. Later werden de weiden beplant met populieren. De
verruigde percelen zijn omgeven door hoog uitgegroeide - veelal meidoorn
hagen. Hier en daar treffen we alleenstaande bomen aan. Ten
noordoosten daarvan heeft zich op de zompige bodem van het Hardel een
dicht elzenbroek van ca. 13 ha ontwikkeld; de aangeplante populieren
zijn er een moeilijk leven beschoren. Ongeveer midden in het
rivierlandschap bevindt zich de Kevie (32 ha), ten zuiden begrensd door
de Oude Jeker en het kasteelpark van Scherpenberg, ten noorden door het
gehucht Blaar. Van west naar oost bestaat het uit oude hooilanden met
hier en daar populieren, een immens en haast ontoegankelijk rietveld (22
ha) en de afgesloten en dichtgeslibde Jekerarm. Sinds het wijzigen van
de oorspronkelijke loop van de Jeker zijn de afwateringssloten in het
Hardel en de Kevie grotendeels verland. Het oostelijke Groot Meers
tenslotte wordt wel nog doorkruist door een dicht net van
afwateringssloten. Het bestaat hoofdzakelijk uit zompige percelen met
dunne rietmantels, liszoden en zeggen. Door de hoge grondwaterstanden in
de winter overleven de dicht aangeplante populieren ook hier niet of
nauwelijks. In de nabijheid van de Jeker bestaan de lange
perceelsgrenzen uit hoge hagen van elzenhout of tronkeiken, terwijl de
bochtige oostflank is afgeboord met knotwilgen. Het Jekeralluvium wordt
ten zuiden begrensd door het kasteelpark van Scherpenberg en de zate van
de oude spoorlijn naar Aken, die het gebied richting Tongeren
doorkruist. Beide groenstroken zijn weliswaar niet van natuurlijke
oorpsprong maar zijn niettemin landschapsbepalend en hebben een groot
esthetisch belang. Het kasteel Scherpenberg, ooit een belangrijk
leengoed afhankelijk van het leenhof van Hamal en Rutten, bevindt zich
op het grondgebied van Nerem. Scherpenberg fungeerde als schuilplaats
voor de inwoners van Nerem in tijden van onrust en oorlog. In zijn
huidige vorm is het een langgerekt complex met resten van de
oorspronkelijke donjon, poortgebouw, woonhuis en dienstgebouw ten
noordoosten. In het park erachter staan twee ronde torentjes met
ingesnoerde naaldspits. Het restant van een dreef gaat richting Nerem.
Het smalle maar 800 m lange kasteelpark is van de Kevie gescheiden door
de geregulariseerde Oude Jeker. Dit vrij vochtige parkbos bestaat
voornamelijk uit loofbomen, ten dele ook uit naaldbomen. Midden in het
park bevindt zich een haast verlande vijver, omgeven door een smalle
rietkraag. In zuidwestelijke richting strekken zich de beemden langs de
Ezelsbeek uit, evenals de door bomenrijen geflankeerde toegangsweg naar
het kasteel. De spoorwegbermen van zowel de oude route naar Aken als de
huidige lijn Tongeren-Luik worden ingenomen door houtige struwelen. In
de omgeving komen dassenburchten voor. Behalve de opmerkelijke
hydrografie heeft het gebied ook een educatief en recreatief belang. Het
fungeert als een groene long voor de in de onmiddellijke nabijheid
gelegen stedelijke agglomeratie. Fiets- en wandelroutes zijn er
uitgestippeld, educatieve voorzieningen worden georganiseerd. Niettemin
wordt het gebied bedreigd door verstoringen in de waterhuishouding,
verwijderen van landschapselementen, bouwwerken en wegenaanleg.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het gebied heeft een opmerkelijke waarde op hydrografisch vlak. In
tegenstelling tot de Herk en de Demer, die hun dalen verder eroderen,
hoogt de Jeker haar dal aan. Dat opvullingsstadium is hier duidelijk
waarneembaar. Tussen Jeker en Oude Jeker strekt zich een ca. 1 km breed
alluvium uit. Venige depressies kenmerken de oude Jekermeanders.

Historische waarde:
~~~~~~~~~~~~~~~~~~~


Het gehucht Blaar is één van de stedelijke buitingen die in de 12de
eeuw met de stad Tongeren in een stadsvrijheid werden verenigd. De
Blaarmolen was de meest stroomafwaarts gelegen molen van alle Tongerse
watermolens op de Jeker. De ontwateringsgrachten in de Jekervallei
getuigen van de voormalige landbouwpraktijk, waarbij de beemden
voornamelijk als hooiweiden fungeerden. De historische percelering is er
grotendeels herkenbaar. Het kasteel Scherpenberg was een belangrijk
leengoed, afhankelijk van het leenhof van Hamal en Rutten. Het restant
van een dreef gaat richting Nerem.

Esthetische waarde:
~~~~~~~~~~~~~~~~~~~

Het gebied wordt gekenmerkt door een grote
landschappelijke variatie: hooilanden, drassige terreinen, moerassen en
rietkragen, dit alles omzoomd door hoogstamboomgaarden, struwelen van
els of wilg en populieren. Noordelijk heeft de Blaarmolen met kolkvijver
een schilderachtig effect. Verder zijn het kasteelpark van Scherpenberg,
de oude spoorlijn naar Aken, die het gebied richting Tongeren
doorkruist, en de beemden langs de Ezelsbeek landschapsbepalend en van
esthetisch belang.


Sociaal-culturele waarde:
~~~~~~~~~~~~~~~~~~~~~~~~~


Het gebied heeft een educatief en
recreatief belang. Het fungeert als een groene long voor de in de
onmiddellijke nabijheid gelegen stedelijke agglomeratie. Fiets- en
wandelroutes zijn er uitgestippeld.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De vallei van de Jeker was hier bepalend voor de opbouw en
organisatie van het landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * holle weg

**Hydrografische Elementen:**

 * rivier
 * vallei
 * meander
 * oude rivierarm


Jekervallei

**Moerassige gronden:**

 * moeras
 * veen
 * rietland


vochtige beemden

 **Andere:**
voorkomen van dassenburchten

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteelpark

**Nederzettingspatronen:**

 * gehucht

Blaar

**Kastelen, landgoederen en aanhorigheden:**

 * kasteel
 * landgoed


Scherpenberg

**Landbouwkundig erfgoed:**

 * hoeve
 * schuur
 * stal


**Molens:**

 * watermolen


Blaarmolen

**Kerkelijk erfgoed:**

 * kapel


**Archeologische elementen:**
prehistorische en Gallo-Romeinse vondsten

 **Andere:**
typische smeedijzeren weidepoorten

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Spoorweg:**

 * verlaten spoorweg

Tongeren-Aken

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij
 * perceelsrandbegroeiing

**Kunstmatige waters:**

 * poel
 * vijver


**Topografie:**

 * onregelmatig
 * historisch stabiel


**Historisch stabiel landgebruik:**

 * permanent grasland
 * meersen


**Typische landbouwteelten:**

 * hoogstam


rondom de bewoning

**Bos:**

 * loof
 * broek
 * hooghout
 * struweel


**Bijzondere waterhuishouding:**

 * ontwatering



OPMERKINGEN EN KNELPUNTEN
~~~~~~~~~~~~~~~~~~~~~~~~~

Het gebied wordt bedreigd door verstoringen in de waterhuishouding,
verwijderen van landschapselementen, bouwwerken en wegenaanleg. De
recente bebouwing levert geen bijdrage tot de landschapswaarden.
