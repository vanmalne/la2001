Scheldemeanders Avelgem
=======================

Anker ID: A34002
----------------

**Landschap**



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Macroreliëf:**

 * steilrand
 * markante terreinovergang

steilrand langs grens van de Scheldevallei

**Hydrografische Elementen:**

 * beek
 * vallei
 * oude rivierarm


Schelde; La Rhosnesbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kerkelijk erfgoed:**

 * kerk


kerk als bouwkundig erfgoed en omwille van de typische ligging

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Spoorweg:**

 * verlaten spoorweg

**Waterbouwkundige infrastructuur:**

 * brug
 * grachtenstelsel


rijtgracht; "Brug van de Waterhoek"

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * knotbomenrij

langs perceelsgrenzen en langs oude schelde-armen

**Topografie:**

 * repelvormig


vlakbij steilrand, tussen Oude en Nieuwe Rijtgracht

**Historisch stabiel landgebruik:**

 * meersen


No

OPMERKINGEN EN KNELPUNTEN
~~~~~~~~~~~~~~~~~~~~~~~~~

In de noordelijke hoek van de ankerplaats ligt een opgehoogd terrein dat
mede door het akkerlandgebruik contrasteert met de omgeving. Het
karakter van het meersengebied is sterk aangetast rond de Schelde-armen
door akkerlandgebruik en door grote percelen, en dient eventueel
hersteld te worden door opnieuw graslandgebruik in te voeren en
eventueel aanplanten van perceelsrandbegroeiing. Schaalvergroting in de
landbouw doet afbreuk aan het karakter van het meersengebied met
kleinschalige percelering. Ten zuiden van de ankerplaats vormt de
industriezone Meers een visuele verstoring door enkele hoge constructies
die de bufferende werking van de spoorwegberm teniet doen. De resterende
onbebouwde percelen van de Schalaffiemeersen (vlakbij de industriezone)
zijn botanisch nog zeer waardevol maar door de zeer storende visuele
invloed van de industrie is hun landschappelijke waarde sterk gedaald.
De ankerplaats wordt in het westen begrensd door bebouwing wat het zicht
vanop de weg naar het gebied beperkt en wat het zicht uit de ankerplaats
naar de omliggende gebieden bijna onmogelijk maakt. Vlakbij de grootste
Schelde-arm liggen fabrieksgebouwen die visueel storend werken. Ook de
andere gebouwen in de meersen zijn weinig authentiek binnen het
landschap.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De afgesneden meanders getuigen van de vroegere natuurlijke loop van
de Schelde en vormen een waardevol biotoop voor flora en fauna. In de
lanen, grachten en laagste delen van de weilanden staat ook waardevolle
vochtminnende flora. De markante overgang (steilrand) naar de vallei is
vooral rond het dorp van Avelgem goed bewaard en uitgesproken.

Historische waarde:
~~~~~~~~~~~~~~~~~~~


De meanders getuigen van de 17de-18de eeuwse loop van de Schelde en
zijn goed bewaard gebleven. De ligging van de kerk aan de rand van de
vallei zijn typisch voor de ontwikkeling van dorpen langs een grote
waterloop.

Esthetische waarde:
~~~~~~~~~~~~~~~~~~~

De bomen en struiken langs de oevers vormen
lineaire blikvanger. Het overwegend weilandgebruik en de aanwezigheid
van kleinschalige percelering, grachten en resten van knotbomenrijen
geven dit gebied een grote esthetische waarde. De lage
bebouwingsdichtheid van de meersen draagt ook bij aan de esthetische
waarde, aan het open karakter én contrasteert met de bebouwde omgeving
buiten de vallei.


Sociaal-culturele waarde:
~~~~~~~~~~~~~~~~~~~~~~~~~


De "Brug van de Waterhoek" heeft een
sociaal-culturele waarde omdat ze de kern van "de Teleurgang van den
waterhoek" van Guido Gezelle vormt.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De markante overgang naar valleigebied bepaalt grosso modo het
landgebruik waarbij de ligging van de kerk en de oriëntatie van de weg
(parallel aan valleirand) waarlangs Avelgem zich ontwikkeld heeft, zeer
typisch zijn.



C.TEKSTUELE Omschrijving
------------------------

Deze ankerplaats ligt ten oosten van de dorpskern van Avelgem en loopt
tot de weilanden aan de rechteroever van de huidige Schelde. Het talud
langs de westelijke grens van de ankerplaats, niet overal even
uitgesproken, dateert waarschijnlijk van de laatglaciale erosiefase en
markeert de laatglaciale vallei. Op sommige plaatsen is deze steilrand
begroeid met struiken en bomen. De wei- en akkerlanden op of boven deze
steilrand, én de kerk van Avelgem liggen op pleistocene en tertiaire
sedimenten. De lager gelegen meersen hebben holocene sedimenten in de
ondergrond. De ligging van de kerk is typisch voor dorpen die zich aan
de rand van een vallei ontwikkeld hebben ze is nog ongestoord zichtbaar
vanuit de Scheldevallei. Aan de voet van de steilrand loopt de
Rijtgracht die zorgt voor de afwatering van de percelen. Het verval in
de grachten is te laag voor een goeie afwatering en men lost dit
probleem op door de aanleg van een rijtgracht. Het grootste gedeelte van
de ankerplaats ligt onder grasland. Vlakbij de steilrand zijn nog zeer
smalle graslandpercelen aanwezig met knotbomenrijen langs hun grenzen en
afwateringslanen met moerasvegetatie. Ze hebben nog de typische
kenmerken van meersen. Naar de huidige Schelde toe worden de percelen
groter en sommige liggen onder akkerland. In de ankerplaats liggen vier
Schelde-armen van haar 17e-18e eeuwse loop die allen waardevolle water-
en verlandingsvegetatie hebben. De grootste arm (die tevens de grens met
Henegouwen vormt) wordt in het landschap geaccentueerd door bomen en
houtkanten langs de oevers terwijl de andere slechts gedeeltelijk
begeleidende bomenrijen hebben. Eén schelde-arm is gedeeltelijk gedempt.
De graslanden aan de rechteroever van de Schelde begrenzen grosso modo
de Laatglaciale vallei; de steilrand is hier minder uitgesproken. In het
zuidwesten wordt de ankerplaats begrensd door een oude spoorwegbedding
met hakhout en struweel op. Het vormt een visuele begrenzing van de
ankerplaats en een buffer tegen de industriezone “Meers” ten zuiden
ervan. De achterliggende Schalaffiemeersen hebben nog een zeer grote
botanische rijkdom, maar worden sterk bedreigd door de uitbreidende
industrie. De brug in de oostelijke uithoek van de ankerplaats, zgn.
“Brug van de waterhoek”, verbindt Ruien (gem. Kluisbergen) met Avelgem.
Het is een ijzeren boogbrug van na WOII en is bekend uit de roman “De
teleurgang van den waterhoek” van Stijn Streuvels. In de zuidelijke
uitloper bij de “Turkenhoek” zit een klein stukje van de Rhonebeek (La
Rhosnes) in de ankerplaats.
