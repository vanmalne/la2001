Kasteeldomein Grand Noble
=========================

Anker ID: A40086
----------------



C.TEKSTUELE Omschrijving
------------------------

De kasteeldomeinen Grand Noble, Mariasteen en Borluut liggen in de
zuidelijke periferie van Gent en meer bepaald tussen de sterk
verstedelijkte agglomeraties van De Pinte en Sint- Denijs- Westrem. Hier
ligt een gebied waarvan de historisch gegroeide trekken vrij goed
bewaard zijn gebleven. Fysisch- landschappelijk betreft het een
dekzandgebied dat deel uitmaakt van de door pleistocene sedimenten
opgevulde "Vlaamse Vallei". Het valt grotendeels samen met een lichte
depressie in het microreliëf waarvan het laagste gedeelte ingenomen
wordt door slibhoudende zandgronden. De waterafvoer gaat via de
Duivelbeek. Historisch- landschappelijk sluit het beschouwde gebied aan
bij het "Scheldeveld". Het betreft een areaal dat tijdens de grote
middeleeuwse ontginningsperiode niet tot landbouwland kon worden
omgezet, maar daarentegen in hoofdzaak voor begrazing werd gebruikt.
Tijdens de eindfase van de middeleeuwse ontginningen (13de eeuw) werden
hier en daar pogingen ondernomen om de gronden in cultuur te brengen. De
Gentse Sint-Pietersabdij heeft als een van de voornaamste eigenaars
hierbij een belangrijke rol gespeeld. Het marginaal karakter van de
zandgronden was ongetwijfeld een van de oorzaken die tot een mislukking
van veel van deze ontginningen hebben geleid. Het gebied van Reivissche
en omgeving draagt de sporen van dergelijke laat- middeleeuwse
ontginningen. In tegenstelling tot het meer centrale gedeelte van het
Scheldeveld (nu Nazareth) is hier niet tot een systematische aanplanting
van bos overgegaan in de 18de eeuw. Slechts enkele percelen zijn bebost
geworden zoals dit blijkt uit de Ferrariskaart. Het agrarisch landschap
is dit van een "bulken"- gebied, d.w.z. een door knotwilgenrijen
omsloten landbouwgebied waarvan de percelen werden bewerkt in het kader
van het wissel- of koppelstelsel; dit betekent dat een perceel na een
aantal jaren te zijn bezaaid werd omgezet in grasland. Om tijdens de
grasjaren het vee binnen de percelen te houden was een afsluiting
noodzakelijk. Grachten afgezoomd met knotwilgen en vermoedelijk
aangevuld met een vlechtwerk van dood hout, fungeerde als afsluiting. Op
veel plaatsen zijn de knotwilgenrijen van de bulkengebieden opgeruimd
door ruilverkaveling of als gevolg van schaalvergroting van de landbouw.
In het beschouwde gebied zijn de knotwilgenrijen nog vrij goed bewaard
zodat het bulkenlandschap er een relictwaarde bezit. Het kasteel Grand
Noble, het voormalige "Goed ten Abeele", was volgens het archief op het
einde van de 18e eeuw in het bezit van de Gentse Sint- Pietersabdij en
in leen gegeven aan Gerard de Duivel, zoon van de Gentse kastelein. In
een processtuk van 1670 werd het "Grand Poivre" genoemd. Een kaart van
1676 vertoont een tweeledig omgrachte site, het 'Hoveniershof', door
dreven verbonden met de nabije straten en de Kortrijksesteenweg. Volgens
een verkoopsakte van 1763, een "huys van plaisance", vanouds "Grand
Noble" genoemd. Dit landhuis bestond uit een eenvoudig rechthoekig
landhuis. Sinds 1802 kwam het domein in bezit van de familie de Giey.
Het park en de vijvers en de koetshuizen ten westen van het landhuis
werden heraangelegd. De nieuwe dreef naar de huidige Baron de Gieylaan
dateert uit de 19e eeuw. In de jaren 1850 werd het landhuis gesloopt en
vervangen door het huidige neoclassicistische kasteel, dat rond 1860
voltooid werd. Het huidige kasteeldomein met prachtig aangelegd park,
koetshuizen en hovenierswoning zijn midden van de landerijen gelegen die
begrensd worden door de Baron de Gieylaan, Keistraat, Klossestraat en
spoorweg Gent- Kortrijk. Het kasteel is via drie dreven met straten
verbonden. Aan de toegangsdreef aan de Baron de Gieylaan zijn arduinen
paaltjes, verbonden door kettingen, eindigend bij het kasteel op een
ijzeren hekken. Ten westen van het hek liggen de vroegere koetshuizen,
samen met het kasteel aangepast en ten oosten ligt de vroegere
hovenierswoning in villastijl, van 1900 daterend. In het midden van de
vijfhoekige omgrachting, op een verhevenheid, ligt een gecementeerd en
beschilderd kasteel. Het park, met gras- en bloemenperken binnen de
omwalling en omringende bossen en weilanden. In het zuiden ligt de grote
vijver en hoog opgeworpen heuvels, naar verluidt ontstonden deze
"Parnasusheuvels" door de aarde van de uitgegraven vijver. Een
gietijzeren brugje leidde over de omwalling. In het park komen
kunstmatige grotten voor en een ijskelder. Het kasteel Borluut is via
een grote lindendreef met de Kortrijksesteenweg verbonden. Het omwald
kasteel ligt in een prachtig park, door een brede lindedreef verbonden
met de Kortrijksesteenweg. Het huidige neoclassisistische kasteel werd
rond 1858 gebouwd op de plaats van het vervallen "Wit kasteel", dat voor
het eerst vermeld werd in 1411 als zetel van de heerlijkheid van de
familie Borluut. Tot het domein behoort eveneens het neerhof, tegenover
het kasteel gelegen. Het kasteel werd in 1886 en 1914 uitgebreid
waardoor het kasteel zijn huidige vorm kreeg. In 1978 werd het kasteel
stadsbezit en werd het gerestaureerd. Achteraan in het park ligt een
recent gerestaureerd tuinpaviljoen in rococostijl. Het Mariasteen,
vanouds bekend als het domein of goed "Meeremsteenkin" is gelegen op de
grens met Sint- Denijs- Westrem en Afsnee en van het Borluutkasteel
gescheiden door de Rosdambeek. De oudste vermeldingen klimmen op tot de
14e en 15e eeuw. Later stond het bekend als "huis van plaisance" en
pachthof. Bij vergrotingswerken aan de vijver in de tuin in 1910 werden
resten van een moerasdorp teruggevonden opklimmend tot de jonge
steentijd, brons- en ijzertijd. De lange toegangsdreef vanuit de
Lauwstraat werd in 1910-11 aangelegd en geeft toegang tot het prachtige
park en heden vrij sober kasteeltje resulterend uit verschillende
verbouwingen. De oude omwalde kern werd in 1870 verbouwd tot een
rechthoekig gebouw en in 1910-11 nog verder uitgebreid. De omwalling
werd gedempt.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Fysisch- landschappelijk betreft het een dekzandgebied dat deel
uitmaakt van de door pleistocene sedimenten opgevulde "Vlaamse Vallei".
Het valt grotendeels samen met een lichte depressie in het micro-reliëf
waarvan het laagste gedeelte ingenomen wordt door slibhoudende
zandgronden. De waterafvoer gaat via de Duivelbeek.

Historische waarde:
~~~~~~~~~~~~~~~~~~~


Het is een gaaf voorbeeld van een middeleeuws bulkengebied.
Waarschijnlijk stemt het site van de kastelen overeen met voorheen
belangrijke hofsteden. De St. Pietersabdij bezat verschillende
ontginningscentra in dit gebied, waarvan de verschillende kasteelsites
getuigen. In het perceleringspatroon zijn er een opvallend aantal vormen
bewaard die wijzen op omwalde sites. Deze omwallingen verwijzen naar de
14e en 15e eeuwse ontginningen. In het landschap zijn er nog talrijke
relicten aanwezig zoals de vele dreven.

Esthetische waarde:
~~~~~~~~~~~~~~~~~~~

Het is een unieke, uitzonderlijk gaaf en open
landschap aan de zuidrand van de stad Gent en zeer gewaardeerd door
wandelaars. De schoonheid van het gebied wordt vooral bepaald door het
voorname uiterlijk van de kasteelsites. Binnen het gebied is er een
sterke visuele relatie tussen de verschillende sites. De architectuur
van de gebouwen verloopt er als het ware verder in het landschap en dit
langs ontworpen vergezichten en kasteeldreven. Van de aanwezige relatief
hoge grondwaterstand heeft men in het verleden dankbaar gebruik gemaakt
om bij de kasteel-sites omgrachtingen, vijvers en waterpartijen aan te
leggen. Deze bijzondere attractieve elementen bezorgen het gebied op
esthetisch gebied een interessante meerwaarde.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De kastelen zijn niet alleen historisch en landschappelijk met elkaar
verbonden, ook de visuele band is heel sterk. Samen met hun
aanhorigheden, hoeves, waterpartijen, parken, dreven en hovingen zijn
deze kastelen een typisch voorbeeld van het voorkomen van een hele reeks
kleine kasteeltjes rond Gent, behorend aan de 19e eeuwse katoenbaronnen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


Grand Noble en Rijsbrugge

**Kastelen, landgoederen en aanhorigheden:**

 * kasteel
 * hovenierswoning
 * landgoed
 * omheining
 * ijskelder
 * kasteelgracht


Grand Noble en Rijsbrugge, koetshuis,tuinpaviljoen

**Landbouwkundig erfgoed:**

 * hoeve


hoeve bij Mariasteen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * hagen
 * knotbomenrij
 * perceelsrandbegroeiing

**Kunstmatige waters:**

 * vijver


**Topografie:**

 * onregelmatig


**Historisch stabiel landgebruik:**


bulken

**Bos:**

 * naald
 * loof
 * hakhout
 * middelhout
 * hooghout
