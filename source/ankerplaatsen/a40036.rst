Vallei van de Oude Kale, Vinderhoutse Bossen en Slindonk
========================================================

Anker ID: A40036
----------------

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * steilrand
 * markante terreinovergang

Vinderhoutse Bossen en Kastelensites

**Hydrografische Elementen:**

 * waterloop
 * beek
 * vallei
 * meander


Merebeek, Oude Kale

**Moerassige gronden:**

 * moeras
 * veen


**Geologie:**


Vlaamse Vallei

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


Kasteelparken

**Nederzettingspatronen:**

 * nederzettingspatroon
 * dries
 * gehucht

Drieselken, Slindonk

**Kastelen, landgoederen en aanhorigheden:**

 * kasteel
 * toren
 * orangerie
 * hovenierswoning
 * landgoed
 * muur
 * omheining
 * ijskelder
 * kasteelgracht


portierswoning, wagenhuis

**Bouwkundig erfgoed:**

 * huis


**Landbouwkundig erfgoed:**

 * hoeve
 * schuur
 * stal
 * wagenhuis


**Molens:**

 * windmolen


Van Vlaenderensmolen

**Kerkelijk erfgoed:**

 * kerk
 * kapel
 * pastorie


Sint- Annakapel, kerk en pastorie Vinderhoute

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * brug
 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij
 * perceelsrandbegroeiing

**Kunstmatige waters:**

 * vijver


bij kastelen

**Topografie:**

 * repelvormig
 * blokvormig
 * onregelmatig
 * historisch stabiel


**Historisch stabiel landgebruik:**

 * kouters
 * meersen


bulken

**Typische landbouwteelten:**

 * hoogstam


**Bos:**

 * loof
 * broek
 * hakhout
 * middelhout
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

In het gebied van de ankerplaats zijn enkele stortplaatsen die ook
terreinverhogingen met zich meebrengen. Rond de driesen is de
traditionele bebouwing wel wat aangetast. Op de rand van de dries van
Slindonk is een serrecomplex neergeplaatst die de structuur van de dries
aantast. Om de bulkenstructuur in stand te houden is een goed onderhoud
van de knotbomen noodzakelijk.

--------------

B.landschapswaarden
-------------------

Wetenschappelijke waarde:
De Vinderhoutse bossen zijn in een beekdepressie gelegen die aansluit
bij de Merebeek. De vallei van de Oude Kale situeert zich op het
zuidelijke deel van de Vlaamse Vallei op de overgang naar de zuidelijke
uitlopers van de oorspronkelijke Leie- en Scheldebovenloop. De vallei
getuigt van de wisselende insnijdings- en afzettingsperiodes uit de
opeenvolgende ijstijden. De meersen stonden onder invloed van de
winterse overstromingen. De bewoning en beste landbouwgrond situeert
zich op donken en kouters.
Historische waarde:
De vallei van de Oude Kale is rijk aan archeologische vondsten uit de
Romeinse tijd, ook uit de Bronstijd, Ijzertijd, neo- en mesolithische
sporen zijn aan de oppervlakte gevonden. Gedurende de laatste eeuwen
werd de hydrografie in de ruime omgeving van de Kale grondig gewijzigd
(oorspronkelijk een complex met Poekebeek en Durme). De Ringvaart, het
Kanaal Gent-Brugge en het Schipdonkkanaal werden in de vallei van de
Oude Kale aangelegd. De Vallei is herkenbaar volgens Ferraris:
strookvormige percelen, natte weilanden, perceelsrandbegroeiing. In het
gebied komen twee driesen voor waarvan de structuur nog duidelijk te
herkennen is (Drieselken en Slindonk). Verschillende kasteeldomeinen
komen voor; deze behoren tot de kastelengordel rond Gent (kasteel
Blauwhuis, Liefshof, Campagne, Jongensstad, Kasteel van Vinderhoute en
kasteel Schoubroek). Het patroon van de Vinderhoutse bossen is wel
veranderd t.o.v. Ferraris. De hoeveelheid bos is uitgebreid en de
oppervlakte meersen gedaald. Het blijft wel een nat gebied. De
perceleringsrichting is goed herkenbaar.
Esthetische waarde: Het gedeelte van de Oude Kale tussen Merendree en
Vinderhoute heeft door haar vrijwel oorspronkelijke vorm een hoge
belevingswaarde. Hier en daar wordt de waterloop nog afgelijnd door
bomen en/of struiken die deze vorm benadrukken. De Oude Kale slingert
zich tussen een afwisseling van open kouters en gesloten bulken. Meersen
zijn op verschillende plaatsen aanwezig. Er komen verschillende
kasteelparken voor in de vallei. De Vinderhoutse bossen is een bosgebied
met omliggende langgerekte percelen en weinig perceelsranden.
Sociaal-culturele waarde :
Ruimtelijk-structurerende waarde:
De Oude Kale meandert in de vallei. Aansluitend op de waterloop komen
de meersen voor. De overgang tussen de natte meersen, strookvormig met
perceelsrandbegroeiing, en de hogere delen wordt door de matig natte
bulken gevormd. De percelen zijn groter dan de meersen, er is ook
perceelsrandbegroeiing. De kouters zijn open en hoog gelegen. Een
typische nederzettingsvorm zijn de driesen met hun centrale
gemeenschappelijke plein (Slindonk en Drieselken). Deze nederzettingen
bevinden zich eveneens op een verhevenheid. In de vallei van de Merebeek
en Oude Kale en rond de Vinderhoudse bossen bevinden zich verschillende
kasteeldomeinen.

--------------

C.TEKSTUELE Omschrijving
------------------------

De vallei van de Oude Kale met het kouter en bulkenlandschap en de
Vinderhoutse bossen met de omliggende kasteeldomeinen situeren zich op
de grens van de gemeenten Nevele, Lovendegem en Gent. In het landschap
kunnen verschillende componenten onderscheiden worden; de Molenkouter
met de gerestaureerde Vanvlaanderensmolen. Deze kouter is op een
dekzandrug, waarvan de top 5 meter boven de omgeving uitsteekt, gelegen.
Het is landschappelijk een open en bewoningsarm gebied dat tot voor
enkele decennia uitsluitend door akkerland was ingenomen. De Kalevallei
is een depressie waar uitsluitend hooilanden voorkomen op
rivieralluvium. Het landschap is er gesloten door knotwilgenrijen langs
de grachten; het grondwater komt tegen het maaiveld en in regenrijke
periodes staan grote delen blank. Het bulkengebied is een vrij vlak
gebied met een intermediaire topografische positie: de gronden zijn er
niet droog zoals op de dekzandrug van de kouter maar ook niet nat zoals
in de Kalevallei. Het is oorspronkelijk eveneens een gesloten landschap,
gekenmerkt door knotwilgenrijen langs blok- en strookvormige percelen
waarop zowel gras- als akkerland voorkomt. Sedert de laatste jaren is
door het afzagen van de knotwilgen het landschap meer open geworden en
op enkele plaatsen heeft de kaalslag op het landschapsbeeld het effect
gehad van een uitkleding. De Molenkouter vertegenwoordigt het oudste
bouwland van de agrarische gemeenschap Vinderhoute; het is vroeg-
middeleeuws, zoniet vroeger ontgonnen en het tekent zich sedert de 13e
eeuw af als een open cel in een door bulken (percelen met knotbomen
omgeven) omsloten omgeving. Het open kouterlandschap getuigt nog van het
specifieke landbouwstelsel dat er vanaf de volle middeleeuwen werd
toegepast: het had een collectief- dwingend karakter doordat door de
dorpsgemeenschap werd beslist waar welke teelten zouden komen. In het
braakjaar moet de kouter toegankelijk blijven voor het vee van de
dorpskudde zodat de percelen niet konden worden afgesloten en de kouter
in zijn geheel open bleef. In de lagergelegen bulken, deze werden later
ontgonnen en de boeren konden hier individueel beslissen wat ze gingen
verbouwen en niets belette hen hun percelen door levende afsluitingen
zoals houtkanten of knotwilgen af te boorden. De hooilanden in de
Kalevallei waren in de Middeleeuwen van grote betekenis voor de
landbouwers omdat alleen hier het hooi kon worden gehaald dat voor de
wintervoeding van de dieren onontbeerlijk was. Een ver doorgedreven
opdeling van deze gronden tussen de verschillende boeren in zeer smalle
percelen (repels), wijst op de grote interesse voor dit hooiland dat
maar beperkt voorradig was. De grachten zijn zoals in de Bulkengebied
door knotwilgen afgezoomd doch door de grote dichtheid van het
grachtenstelsel vertoont het geheel een nog meer gesloten karakter. Het
'Drieselke' te Merendree is een driehoekig pleintje dat op de overgang
ligt tussen de kouter en de vallei van de Oude Kale. Deze dries en de
bebouwing errond waren oorspronkelijk nauw verbonden met het
koutersysteem: in de vroege middeleeuwen was het een verzamel-, voeder-
en drinkplaats voor de gemeenschappelijke veekudde. Slindonk, op een
zandige opduiking (donk) gelegen in de vallei van de Meirebeek, is ook
een voorbeeld van een goed bewaarde middeleeuwse driesnederzetting. De
Poekstraat loopt er middendoor. De vallei van de Kale heeft een
specifieke geomorfologische betekenis omdat ze op de meest duidelijke
wijze de twee fasen van de postglaciale rivierontwikkeling in Zandig
Vlaanderen bevat. De eerste - laatglaciale fase- kenmerkt zich door diep
ingesneden geulen die zich op de bodemkaart aftekenen als vochtige
banden die van de ene valleioever naar de andere slingeren. Het
opvullingsmateriaal van deze geulen (veen en gyttja) bevat interessante
informatie over de evolutie in de periode 13000 tot 7000 jaar BP. De
Kale was in deze fase een veel belangrijker rivier dan thans, aangezien
ze toen de bovenloop was van de Mandel. De tweede, postatlantische
periode, bevat het ontstaan van de huidige loop die zich onafhankelijk
van de vorige heeft ontwikkeld. In die periode is de laag van venig en
kleiig alluvium afgezet die over een dikte van ongeveer 1 meter de
gehele valleibodem bedekt. Deze fase toont aan hoe door de mens de
valleibodem vochtiger is geworden en hoe de vallei naar haar huidige
situatie is geëvolueerd. Wellicht sedert het Neoliticum heeft de mens
vooral door ontbossing een algemene stijging van het grondwaterpeil
veroorzaakt. Het kasteel 'Blauw Huys' ligt in een uitgestrekt park met
vijver in de Engelse stijl aangelegd. Bij het domein hoort ook een
portierswoning met orangerie en het voormalige wagenhuis. De orangerie
is een fraai onderkelderd gebouw in empirestijl daterend van 1845. Het
voormalige wagenhuis dateert eveneens van 1845 en is thans ingericht als
woonhuis. Het kasteel zelf werd in 1807 opgetrokken en in 1817
uitgebreid. Het voormalige 'Opperhof', 'Kasteel Haemerlinck' of 'de
Campagne' wordt thans ingericht als cultureel centrum. Het kasteel ligt
in een omwal park met grillige vijver (18e eeuwse tuinaanleg). Reeds in
het landboek van 1694 werd het domein vermeld als omwald goed met
bijhorende hofstede of hoveniershuis. In het landboek van 1739 werd het
beschreven als het 'Jonckershof'. In 1765 aan de heer Haemelinck, naar
wie het goed genoemd werd. In 1903, toen reeds buitengoed 'de Campagne'
van de paters jezuïeten, werd het uitgebreid met een refter, kapel,
speelzaal en twee slaapzalen. In 1972-73 wordt het buitengoed aangekocht
door de gemeente voor cultuur, sport- en recreatiecentrum. Bij het
domein hoort een hoveniershuisje. De stenen korenwindmolen 'Van
Vlaenderensmolen' is een ronde bakstenen beltmolen die in 1905 gebouwd
werd ter vervanging van een houten molen die reeds in 1607 vermeld werd.
De molen bleef tot in 1958 in gebruik en werd in 1973-74 gerestaureerd.
De Sint- Annakapel is een bakstenen wegkapel die aan een vijfsprong en
aan het einde van een beukendreef naar het kasteel van Vinderhoute
gelegen is. De kapel is in traditionele stijl opgericht rond 1648. Later
werd ze aangepast en voorzien van een nieuwe puntgevel. Het Kasteel van
Vinderhoute is een oud heerlijk kasteel dat rond 1544 zou gesloopt zijn
en vervangen door het huidige dat rond 1840 opnieuw gedeeltelijk
verbouwd werd. Het is in een omgrachte park met ijzeren toegangspoort
gelegen. Rond het kasteel was een complex grachtenstelsel gelegen dat
met de Oude en de Nieuwe Kale verbonden was. Twee dreven leidden naar de
weg Brugge- Gent, een eikendreef leidde naar de kerk (de huidige
Kasteellaan) en één naar de Kale. Het 'Kasteel van Schouwbroek' is
omringd door wallen en dreven. Een kaart van 1755 toont het oude leen
dat toen eigendom was van de heer van Eeckhove, in een prachtig park met
o.m. een amfitheater gelegen. Het park is aan de kant van de
Schouwbroekstraat afgesloten door een imponerend ijzeren hek over de
walbrug met balustrade. Achter het hek staan drie monumentale
kastanjebomen; een daarvan zou de dikste kastanjeboom van België zijn.
Het park werd eind de 19e eeuw in landschapsstijl heraangelegd. Ten
oosten naast de vijver, staat een ijskelder en een paviljoen. Ten westen
van de vijver ligt een brug over een imitatiegrot en een boothuis in
beton. Voorts zijn er diverse brugjes met leuningen in ijzerwerk of
betonnen imitatieboomstammen en tuinbeelden uit beton of zandsteen.
Indrukwekkend is het merkwaardige eclectische kasteel dat in bak- en
hardsteen is opgetrokken. Op het domein staan verschillende bijgebouwen:
dienstwoningen met stallen, koetshuis en paardenstallen. De Vinderhoutse
bossen zijn op de Ferrariskaart te zien als een versnipperd nat bos met
verschillende meersen ertussen. Vooral ten zuidwesten van het bos komen
er meersen voor. Meer aan de rand van het bos komen er tussen de
bospercelen enkele akkers voor. Het huidige boscomplex is veel groter
dan op Ferraris. Op de kaarten tussen Ferraris en de recentste
topografische kaarten neemt de oppervlakte bos gestaag uitbreiding.
