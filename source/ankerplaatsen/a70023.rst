Lozerheide en kasteel Het Lo
============================

Anker ID: A70023
----------------

**Landschap**



C.TEKSTUELE Omschrijving
------------------------

Het gebied ligt ten zuidoosten van de dorpskern van Hamont. Het omvat
het kasteeldomein Het Lo en de Watering van St.Huibechts-Lille. Het
Kempens kanaal vormt de zuidwestgrens, de Zuid-Willemsvaart de
zuidoostgrens. Het kasteeldomein Het Lo ligt langs de Lozenweg. Het is
een bakstenen complex van 1875, bestaande uit een alleenstaand kasteel,
een voormalig koetshuis en een T-vormig dienstgebouw dat tussen het
koetshuis en het kasteel gelegen is. De gebouwen liggen in een ruim park
in landschapsstijl met bomengroepen van o.a. diverse soorten eiken,
beuken, kastanjebomen en een tulpenboom. Voor en achter het kasteel ligt
een grote vijver. Eertijds stond er een Chinees paviljoen in het park.
Meerdere dreven geven toegang tot het domein, de hoofddreef naar het
domein vertrekt echter vanuit de Lozenweg en is beplant met zomereiken
en beuken. Het landschap rondom het domein is zeer gevarieerd. Akkers,
weilanden, naaldbossen, populieren - en eikenbossen wisselen elkaar af.
De Watering ligt ten zuiden van het kasteeldomein. In het verleden werd
deze Watering aangelegd om de schrale heidegronden landbouwkundig te
valoriseren. Tussen de twee wereldoorlogen geraakte de Watering echter
stilaan in onbruik. Vanaf 1918 was het gebied eigendom van de firma
Union Allumetière. Vele percelen werden door deze firma opgeplant met
populieren. De hooilandvegetaties zijn daardoor geleidelijk aan zeer
sterk verruigd. In 1977 werd het Vlaams Gewest eigenaar van een eerste
deel van de vloeiweiden, in 1981 van een tweede deel, 206 ha in totaal.
De laatste jaren worden de percelen na een kaalkap, heraangeplant met
andere loofhoutsoorten zoals es, kastanje en esdoorn. Het gebied is
waterrijk. Er is een uitgebreid stelsel van aan- en afvoersloten
aanwezig. Verspreid over het gebied liggen ook meerdere plassen met een
goed ontwikkelde rietkraag en langs de Hamonter - en de Kaulillerbeek
vinden we elzenbosjes en wilgenstruwelen. De Watering ligt binnen de
afbakening van het landinrichtingsproject Noordoost-Limburg. Het
streefbeeld van het inrichtingproject is o.a. het opnieuw open maken van
het gebied. De Zuid-Willemsvaart ligt op de zuidoostgrens, het is een
uitgesproken lineaire structuur, aangelegd in de periode 1821-1826. Ter
hoogte van Lozen maakt het kanaal een bocht van negentig graden richting
Nederlandse grens. Wegens het grote verval was men genoodzaakt 20
sluizen te voorzien langs deze waterweg, sluis 17 en 18 liggen in Lozen.
Zij zijn nog te bewonderen in hun oorspronkelijke staat en vormen de
z.g. Stop van Lozen. Rond deze Stop van Lozen ontwikkelde zich een
kleine dorpsgemeenschap. Ingrepen die de landschapsecologische waarden
verhogen, kunnen in dit gebied nuttig zijn, evenals de uitbouw van
recreatieve mogelijkheden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De Watering heeft, als gevolg van de bevloeiing met kalkrijk
Maaswater, een specifieke plantengroei die men normaal niet aantreft in
het Kempens milieu.

Historische waarde:
~~~~~~~~~~~~~~~~~~~


De Zuid-Willemsvaart en de Watering zijn getuigen van grote
infrastructuurwerken uit de 19de eeuw. Het gebied bevat enkele gebouwen
met bouwkundig erfgoedwaarde zoals het bakstenen gebouwencomplex van het
kasteeldomein Het Lo en de sluizen 17 en 18 op de Zuid-Willemsvaart te
Lozen. Het kasteel Het Lo ligt in een ruim park in landschappelijke
stijl uit de tweede helft van de 19de eeuw.

Esthetische waarde:
~~~~~~~~~~~~~~~~~~~

Het is een uitgestrekt en gevarieerd groengebied.


Sociaal-culturele waarde:
~~~~~~~~~~~~~~~~~~~~~~~~~


Het is een gebied met zeer veel
recreatieve mogelijkheden voor o.a. wandelaars, fietsers en hengelaars.
In de Watering is er tevens een bosleerpad.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het gebied wordt begrensd door twee uitgesproken lineaire elementen
m.n. het Kempens kanaal en de Zuid-Willemsvaart. De populierenbossen van
de Watering zijn beeldbepalend voor de ruime omgeving.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * beek
 * vallei


**Moerassige gronden:**

 * moeras
 * veen
 * rietland
 * ven



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Kastelen, landgoederen en aanhorigheden:**

 * kasteel
 * hovenierswoning
 * landgoed
 * kasteelgracht


**Landbouwkundig erfgoed:**

 * wagenhuis



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * kanaal
 * brug
 * sluis
 * lijnpad


Zuid-Willemsvaart met sluizen en ophaalbruggen

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * perceelsrandbegroeiing

o.a. bomenrijen van Zomereik langs de Zuid-Willemsvaart

**Historisch stabiel landgebruik:**

 * heide


heiderelicten

**Bos:**

 * naald
 * loof
 * broek
 * struweel


**Bijzondere waterhuishouding:**

 * vloeiweide
 * watering



OPMERKINGEN EN KNELPUNTEN
~~~~~~~~~~~~~~~~~~~~~~~~~

De Watering is in onbruik geraakt. De hooilandjes zijn grotendeels
verruigd en de aan- en afvoerkanalen zullen zonder beheer, op termijn
verdwijnen. De omzetting van weilanden naar maïsakker komt ook in deze
regio veelvuldig voor. De Vlaamse overheid plant aanpassingswerken aan
het kanaal Herentals -Bocholt en de Zuid -Willemsvaart. Het betreft de
bouw van een nieuwe sluis te Lozen en de daarmee gepaard gaande aanleg
van een nieuw kanaalvak.
