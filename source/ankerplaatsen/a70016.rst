('s Graven)Voeren, Sint-Marten en Sint-Pieter
=============================================

Anker ID: A70016
----------------

**Landschap**



C.TEKSTUELE Omschrijving
------------------------

Het landschap strekt zich uit over delen van 's Gravenvoeren,
Sint-Martens- en Sint-Pietersvoeren. Het wordt in het noorden en het
westen begrensd door Nederland, in het oosten grotendeels door de
verbindingsweg tussen de gehuchten Ulvend, Plank en Hagelstein. De
zuidgrens bevindt zich op het grondgebied van ’s- Gravenvoeren deels ten
zuiden van - en deels op de verbindingsweg met Sint-Martens-Voeren. Te
Sint-Martens- en te Sint-Pieters-Voeren is de begrenzing evenwijdig met
de Voer ter hoogte van de Commanderij en verder langs de weg naar Rot.
Voor het overige vormt de provincie Luik de begrenzing. Wanneer een
Voerenaar het over Voeren heeft, bedoelt hij doorgaans het
administratieve centrum 's Gravenvoeren. De twee andere dorpen worden
veelal Sint-Marten en Sint-Pieter genoemd. Het gebied maakt deel uit van
de geleidelijk in noordwestelijke richting afhellende hoogvlakte tussen
Vesder en Maas. De hoogste punten, ook van Vlaanderen, worden
aangetroffen in het Vrouwenbos (270 meter) en in de omgeving van de
Stoevenboshoeve bij de grens met de provincie Luik te
Sint-Martens-Voeren. De Voer, de Noorbeek en de Veurs erodeerden in dit
plateau brede en 50 tot 100 meter diepe dalen.. Deze beken liggen mede
aan de basis van het uitgesproken golvend karakter van het landschap. De
asymmetrie van de meeste Voerense valleien - een steile zuidelijk
georiënteerde flank en een zachthellende noordelijk georiënteerde - is
het gevolg van een complex van verschillende factoren. De belangrijksten
zijn de grotere temperatuurschommelingen op de zuiderhelling die de
erosie versnellen en de meer uitgesproken inwerking door de
overheersende zuidwestenwinden eveneens op de zuiderhelling. De
terrasvormige dalwanden van de Maas en zijn bijrivieren zijn ontstaan
ten gevolge van de grote schommelingen in de erosiebasis van het
pleistocene hydrografisch net. Onder invloed van de afwisseling van
ijstijden en tussenijstijden volgden talrijke sedimentatie en
erosieprocessen elkaar op. De ondergrond bestaat praktisch volledig uit
krijtgesteente, door de zee in subhorizontale lagen afgezet tijdens het
Mesozoïcum of secundair tijdperk (ongeveer 248-65 miljoen jaar geleden.
Deze krijtlaag bereikt een maximale dikte van 100 meter onder het
Vrouwenbos en 70 tot 80 meter in de omgeving van de Plank, beiden te
Sint-Martens-Voeren. Plaatselijke landbouwers ontgonnen deze losse
mergel op kleine schaal in mergelkuilen ter verbetering van hun akkers
en weilanden. De opkomst van de kunstmest na de tweede wereldoorlog
maakte een einde aan deze bemestingstechniek. De nu verlaten groeven en
ontsluitingen, die zich meestal in de bovenste helft van de dalflanken
bevinden, zijn grotendeels begroeid en dus nauweljiks in het landschap
herkenbaar. Zij komen verspreid over de ganse streek voor. Onderaan het
krijtmassief komen groene glauconietrijke zanden voor, doorspekt met
voor het grondwater ondoorlaatbare kleilagen, het zogenaamde Vaalser
groenzand of formatie van Vaals. De talrijke bronnen in de centrale en
oostelijke Voerstreek zijn gelokaliseerd op plaatsen waar dalen deze
ondoorlaatbare kleilagen aansnijden. Het bronwater lost het
krijtgesteente in de onmiddellijke omgeving op, zodat amfitheatervormige
bronkommen ontstaan in de dalflanken. Het nergens dagzomen van de
formatie van Vaals ten westen van het gehucht Altenbroek verklaart de
afwezigheid van bronnen aldaar. De secundaire krijtgesteenten rusten op
harde kalksteen uit het Onder Carboon, zo een 300 miljoen jaar geleden
eveneens door de zee afgezet en daarna onder invloed van de Hercynische
bergvorming geplooid. Dit gesteente dagzoomt in de oever van de Veurs
even stroomopwaarts van de samenvloeiing met de Voer. Samen met een
locatie langs de Berwijn te Moelingen zijn het de enige plaatsen in
Vlaanderen waar primaire gesteenten dagzomen. Bovenaan in de ondergrond
van alle heuveltoppen bevindt zich zadelvormig in 10 tot 15 meter dikke
paketten vuursteeneluvium of residuele silex.. Het is de enige restant
na oplossing en erosie van de Maastrichtiaan tufkrijtafzettingen,
ongeveer 70 miljoen jaar geleden gevormd. Vuursteen is nog van betekenis
als bouwmateriaal voor woningen en wegverhardingen. Groeven en
ontsluitingen worden aangetroffen in het Hoogbos te ’s-Gravenvoeren, in
het Vrouwenbos te Sint-Martens-Voeren en te Rullen
(Sint-Pieters-Voeren). De voorhistorische mens gebruikte dit harde en na
splijting vlijmscherpe materiaal, zonder enige kristalstructuur, voor
het maken van werktuigen en het slaan van vuur. De ontginning evolueerde
van verzamelen tot georganiseerde mijnbouw. Omstreeks 3200 voor Christus
kende de vuursteenindustrie haar hoogtepunt. Tijdens het Plioceen
(ongeveer 5-3 miljoen jaar geleden) volgde de Maas een oostelijke
stroomrichting ten opzichte van de huidige loop. Zij stroomde in de Rijn
ten oosten van Heerlen. Getuigen hiervan zijn de kiezeloölietformaties
opgebouwd uit grind, zand en klei in de buurt van Rullen
(Sint-Pieters-Voeren) en op de Plank (Sint-Martens-Voeren). Bij de
aanvang van het Pleistoceen ongeveer 3 miljoen jaar geleden volgde de
Maas een meer westelijke bedding. De zuidwest-noordoost verlopende
sedimentatiegrens van de Pleistocene Maasterrassen bevindt zich
halverwege tussen ’s-Gravenvoeren en Sint-Martens-Voeren en is duidelijk
in het landschap herkenbaar vanaf de Snouwenberg. Ter hoogte van
Schoppem en Kattenrot dagzomen langs deze grens pleistocene grinden en
zanden. Het Maasgrind werd ontgonnen in enkele groeven, o.a. in de
Steengroeve Vitzen te ’s-Gravenvoeren. Tijdens de Würmijstijd die 10.000
jaar geleden eindigde, werd het landschap volledig bedekt met een
homogene niveo-eolische lösslaag. In het Maasterrassengebied schommelt
de dikte ervan tussen 2 en 4 meter. Het valleilandschap ten oosten van
de sedimentatiegrens van de Pleistocene Maas wordt gekenmerkt door
dunnere lössafzettingen. Gedurende het Holoceen (vanaf 10.000 jaar
geleden tot op heden) ontwikkelden de Pleistocene lösslagen op de
plateaus zich tot diepe, vruchtbare leemgronden met een hoge
landbouwwaarde. Langs de hellingen zijn deze gronden steniger door
vermenging met allerhande gesteenten zoals silex, grind, kalk,
vuursteen…enz. De beek- en rivierdalen werden opgevuld met colluviale en
alluviale leem-, klei-, zand- en grindafzettingen. Dunne alcalische
veenlagen komen voor in de vallei van de Veurs. Kenmerkend voor gebieden
met een hoge infiltratiecapaciteit van bodem en ondergrond zijn droge
depressies of dellen. Zij werden evenals de rivierdalen grotendeels door
watererosie gevormd tijdens en onmiddellijk na de ijstijden. Toen de
ondergrond na de Würmijstijd helemaal ontdooide drong het water doorheen
het krijtgesteente en verdroogde de dalbodem. De meeste Voerense
beekdalen gaan stroomopwaarts over in dellen. Het maasterrassenlandschap
tussen ’s-Gravenvoeren en de Nederlandse grens is fysionomisch een erg
afzonderlijk gebied. Een netwerk van handvormig vertakte droge
depressies verbindt het plateau bij de Nederlandse grens met de meer dan
60 meter lager gelegen Voerbedding. Het weggeërodeerde materiaal stapelt
zich soms plaatselijk op in het dal onder de vorm van puinkegels. Het
gehucht Krindaal te Sint-Martens-Voeren ontwikkelde zich op een
pleistocene puinkegel. Het waren gegeerde nederzettingsplaatsen omwille
van hun vlakke structuur, de verhoogde bodemvruchtbaarheid en gunstige
waterhuishouding. Typisch voor het landschap zijn de kom- en
trechtervormige depressies of dolinen die het gevolg zijn van de
oplossing door koolzuurhoudend water van het kalkgesteente in de
ondergrond. Mooie dolinen komen voor in het Vrouwenbos, het Veursbos, de
Plank en Ulvend te Sint-Martens-Voeren. Voeren behoort tot de Gemeenten
in Vlaanderen met de belangrijkste concentratie aan holle wegen. Een
aantal studies i.v.m. wegenpatronen, sociaal, economische
plattelandsgeschiedenis en recente sedimenten laten vermoeden dat de
genese van holle wegen in onze streken slechts gedurende de late
middeleeuwen volop op gang komt. Het doorsnijden van een kleilaag bij
het uitdiepingsproces geeft ontstaan aan bronnen in de taluds en dus aan
watervoerende holle wegen zoals het Waterwegske in Sint-Martens-Voeren.
Watererosie kan een belangrijke bijdrage leveren in het vormingsproces
van holle wegen.op de dalbodem van droge dalen of grubben. Zo gebeurt de
oppervlakkige ontwatering van het plateau tussen ’s-Gravenvoeren en de
Nederlandse grens bij hevige neerslag via de holle weg genaamd de
Horstergrub. Kenmerkend voor het landschap is het grote aantal ondiepe
en beboste holle wegen Op de steile hellingen komen, evenwijdig met de
hoogtelijnen, al dan niet begroeide taluds voor. Zij worden in Zuid
Limburg graven of graften genoemd. Algemeen wordt aanvaard dat zij
ontstaan zijn ingevolge de ontginning van hellingbossen evenwijdig met
de hoogtelijnen. Bosranden die na de ontginning overbleven fungeerden
als hindernis waartegen zich na verloop van tijd een laag colluvium
afzette zodat de helling minder steil werd. Zij fungeerden tevens als
veekering en perceelsscheiding. Na de tweede wereldoorlog verdwenen
talrijke graften door perceelvergroting zodat momenteel slechts een knik
langs de helling overblijft. De best bewaarde graften treffen wij aan op
de Martelberg tussen Sint-Martens-Voeren en de Nederlandse grens. Op
enkele extensief beweide of gemaaide zonnige zuiderhellingen ontwikkelde
zich een zeldzame soorten- en dus bloemenrijke kalkvegetatie. De meeste
beekdalen en brongebieden verruigen of verarmen landschapsecologisch
door aanplant van populier, gebruik van kunstmest en herbiciden. Op de
zure, voedselarme bodems bovenaan de hellingen en de plateaus
ontwikkelde zich een zuur eikenbos. Zeer lokaal komt een droge
heidevegetatie voor. Soms werd dit bostype vervangen door monocultuur
aanplantingen van Beuk, Lork of Spar, zoals in het Sint-Gillisbos en het
aangrenzende Vrouwenbos te Sint-Martens-Voeren. Andere plateaubossen
zijn de hoogste delen van het Veursbos te Sint-Martens-Voeren en
Kattenrot en Schoppem te ‘sGravenvoeren. Een aantal steile hellingen met
kalkrijke bodem zijn begroeid met het Eiken-Haagbeukenbos. Het
uitgesproken voorjaarsaspect en de soortenrijkdom van deze vroegere
boerengeriefhakhoutbossen zijn het meest opvallend. De grootste delen
van het Hoogbos en Schoppemerbos te ’s-Gravenvoeren en het Broekbos te
Sint-Martens-Voeren zijn hellingbossen. Faunistisch zijn de
Wijngaardslak op de kalkrijke hellingen en de dassenpopulaties
belangrijk. De wijngaardslak bereikt in Zuid-Limburg de noordgrens van
haar areaal. Dassenburchten dragen bij tot het microreliëf en komen voor
in de Kruisgraaf te ’s-Gravenvoeren, op de Martelberg en het Vrouwenbos
te Sint-Martens-Voeren. Wat betreft het bouwkundig patrimonium maakt het
landschap deel uit van het Maasland, een historische en culturele
entiteit die zich door de eeuwen heen wist te profileren. Kenmerkend is
de gaaf bewaarde, uitsluitend agrarische, uitbouw van het gebied en de
harmonieuze verwevenheid van het landschap met het gebouwde patrimonium.
Talrijke kapellen en veldkruisen sieren het landschap. De archeologische
vondsten in Voeren dateren uit het neolithicum; het zijn
silexontginningen en werkplaatsen. Op tal van plaatsen in de omgeving
was men gespecialiseerd in het vervaardigen van messen, pijl- en
speerpunten en soms zeer grote bijlen zoals in het Hoogbos. Na 1800 voor
Christus verdrong het brons deze vuursteenindustrie. De oudste
bewoningssporen dateren uit het neolithicum, met vindplaatsen onder meer
op het Hoogbos. Het betreft silexontginningen en werkplaatsen die
samenvallen met het duidelijk afgebakende gebied waar dit materiaal in
de bovenlagen van de ondergrond voorkomt. De Voerense sites vertonen
geen sporen van permanente bewoning. Tijdens de Romeinse periode wordt
het landschap bewoond en in cultuur gebracht. De Steenboskapel werd in
1846 gebouwd met materiaal afkomstig van een in de buurt opgegraven
Romeinse villa. Gedurende de Karolingische periode is de streek
ongetwijfeld van betekenis geweest door de ligging in de nabijheid van
het machtscentrum van het toenmalige Frankische rijk. De aardeweg
’s-Gravenvoeren-Snauwenberg wordt in de 17de eeuw gebruikt als postweg
tussen Luik en Aken. Het tracé is waarschijnlijk Karolingisch. Het
kasteel van Ottegraven dateert van 1710. Het is door de voorliggende
hoevegebouwen aan de straat onttrokken. Het geheel bevindt zich in een
parkje. De kaart van Graaf de Ferraris (1771-1777) geeft de
bewoningskernen weer omgeven door een boomgaardengordel. De dorpen
liggen geïsoleerd in een brede zone van bouwland. Zij zijn met elkaar
verbonden door smalle grasland- en bosstroken in de onmiddellijke
omgeving van de Voer, de Veurs en de Noorbeek. De Lohoeve bij de
provinciegrens, op de kaart vermeld als La Neuve Cense is een nieuwe
ontginning uitgaande van de Commandeur van Sint-Pieters-Voeren. Van
hieruit wordt de ontginning van het Vrouwenbos gestart. De ontginning
van Schoppemerheide bevindt zich eveneens in haar beginstadium. De
plaatsnaam Kattenrot duidt op een 11de of 12de eeuwse ontginning. De
open ruimten, zowel op de plateaus als in de valleien, worden maximaal
voor akkerbouw aangewend. De grote toename van het aantal weidepercelen
in de westelijke Voerstreek en in het dal van de Voer vanaf 1880 is een
gevolg van de graancrisis. De meeste boeren op de grote hoeven, dikwijls
zetel van laat- of leenhoven, waren pachters. De hoeve Snauwenberg en
het Jezuitenhof te ’s-Gravenvoeren waren respectievelijk een leenhof van
de graf van Dalhem en een leenhof van het benedictijnermunster van
Luxemburg, later van de Jezuiten van Maastricht. In de vijftiger jaren
is de boomgaardexpansie opvallend. Momenteel worden op de vlakke, niet
erosiegevoelige leemplateaus hoofdzakelijk akkerbouwgewassen en
laagstamfruitteelt verbouwd. De hellingen zijn bebost, terwijl de meeste
– al dan niet met populieren beplante - weiden en boomgaarden zich rond
de dorpen bevinden. In de centrale Voerstreek ligt het accent
onverminderd op graslandcultuur en de teelt van voedergewassen. De
traditionele, gesloten Haspengouwse hoeve kan beschouwd worden als een
exponent van het Haspengouwse landbouwmodel, terwijl de hoeve met
losstaande bestanddelen vrijwel steeds in combinatie met een
veeteeltbedrijf voorkomt. Naast deze twee hoevetypes komen in het gebied
ook kleine tot zeer kleine bedrijven voor die functioneren in een hoeve
van het langgestrekte type waarbij alle functies in één gebouw
ondergebracht werden. De oudste bouwwijze is de houtbouw met lemen
vullingen.. De architectuur blijft er tot in de 19de eeuw door
gedomineerd. De oudste voorbeelden van silexgebruik in de bouw dateren
uit de 17de eeuw. Het materiaal blijft in gebruik tot het begin van de
20ste eeuw in een zeer beperkt gebied, afgebakend door de aanwezigheid
van de vindplaatsen te Schoppem, Sint-Martens-Voeren en Sint-Pieters
Voeren. ’s-Gravenvoeren, hoewel ook duidelijk een pleindorp met
gegroepeerde bewoning, strekt zich lintvormig uit langsheen de oevers
van de Voer. Omdat het grondwater op een onbereikbare diepte stagneert
t.g.v. het ontbreken van de ondoorlaatbare lagen Vaalser groenzand,
waren de inwoners aangewezen op het Voerwater. Ook Sint-Martens-Voeren
vertoont, zonder een echt pleindorp te zijn, een gegroepeerde bewoning
die in het zuiden geleidelijk aan verdunt en overgaat in het
rijdorppatroon van Sint-Pieters-Voeren. Een verklaring voor deze
langgerekte vorm, zoals voor die van het gehucht Veurs
(Sint-Martens-Voeren), moet wellicht gezocht worden in de
ontginningswijze van de omliggende bossen. Het uitzicht van
Sint-Pieters-Voeren wordt waarschijnlijk in hoge mate bepaald door de
aanwezigheid van de Duitse Orde. De commandeurs beginnen waarschijnlijk
vrij snel met de ontginning van hun domein, dat in het begin van de 14de
eeuw bebost moet zijn geweest. Het rijdorppatrroon dat de nederzetting
aanneemt kan dus te verklaren zijn door deze relatief late en
waarschijnlijk systematische vanuit de Commanderie doorgevoerde
landontginning. Ook het reliëf zal meegespeeld hebben in de ontwikkeling
van het nederzettingspatroon. De bezittingen van de Commanderie worden
doorheen het Voerdal in een noord-zuid as ingeplant; ten noorden,
stroomafwaarts op de Voer, de watermolen en ten zuiden de hoeve Brabant
54 als één der eerste ontginningskernen en de Lohoeve in de 18de eeuw.
De energie werd geleverd vooral door watermolens. In de eerste helft van
de 20ste eeuw waren er op Voer nog 13 werkzaam.Ook op de Veurs bevond
zich eenthans verdwenen kopermolen. Op de Noorbeek lagen twee
watermolens. Alleen de molen van Lhomme is thans nog in bedrijf. De
meesten hebben bovenslagraderen. Tijdens de eerste wereldoorlog wordt
door de Duitsers de spoorverbinding Antwerpen-Tongeren-Visé Aken
aangelegd. Deze spoorweg met boogbruggen te Sint-Martens-Voeren en een
twee km. lange tunnel onder Veurs was een voor zijn tijd
vooruitstrevende realisatie met een vroege aanwending van gewapend
beton.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Van belang zijn o.a. het dagzomen van primaire gesteenten (harde
kalksteen uit het Onder Carboon) in de oever van de Veurs en de
aanwezigheid van alcalische veenlagen in de Veurs, een zeer zeldzaam
verschijnsel dat de basis vormt voor specifieke zeldzame vegetaties.
Verder komen landschapsvormen voor, typisch voor waterdoorlatende
gesteenten (krijt en grind) zoals droge dalen, grubben, dolinen,
pleistocene puinkegels en holle wegen. Er is tevens een fossiele
maasbedding aanwezig.

Historische waarde:
~~~~~~~~~~~~~~~~~~~


Wat betreft het bouwkundig patrimonium maakt het landschap deel uit
van het Maasland, een historische en culturele entiteit die zich door de
eeuwen heen wist te profileren. Talrijke relicten van ontginning van de
streek vanuit dorpen en grote boerderijen zijn aanwezig. Het gehucht
Krindaal heeft zich ontwikkeld op een pleistocene puinkegel. Het
historisch verband tussen de hoevebouw, het bodemgebruik (akker of
weide) en de ondergrond (aanwezigheid van water en silex) is duidelijk
zichtbaar.

Esthetische waarde:
~~~~~~~~~~~~~~~~~~~

De grote verscheidenheid in het gradiëntrijke
landschap met zijn oude Maasterrasen, uitgestrekte leemplateaus en
weidegebieden,asymmetrische dalen, poelen, brongebieden, graften,
houtkanten, holle wegen, grubben, hoogstamboomgaarden, plateau-,
helling- en bronbossen, heeft een hoge belevingswaarde. Kenmerkend is de
gaaf bewaarde, uitsluitend agrarische, uitbouw van het gebied en de
harmonieuze verwevenheid van het landschap met het gebouwde patrimonium.


Sociaal-culturele waarde:
~~~~~~~~~~~~~~~~~~~~~~~~~


Het gebied leent zich uitermate goed voor
wandel- en fietstoerisme.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De valleien van Voer, Noorbeek en Veurs waren samen met de dorpen en
gehuchten en de grote hoeven op de plateaus bepalend voor de ruimtelijke
struktuur van de streek.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * graft
 * talud


o.a. trappenreliëf

**Macroreliëf:**

 * macroreliëf
 * heuvel
 * steilrand
 * markante terreinovergang
 * holle weg

**Hydrografische Elementen:**

 * rivier
 * beek
 * vallei
 * meander
 * oude rivierarm


o.a. fossiele maasbedding, bronnen

**Moerassige gronden:**

 * veen


alcalisch veen, vochtig grasland

**Geologie:**

 * ontsluitingen
 * graften


mergel, grind, harde kalksteen (Onder-Carboon), vuursteen

 **Andere:**
dellen, terrassen, puinkegels, asymmetrische dalen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Nederzettingspatronen:**

 * nederzettingspatroon
 * plein
 * gehucht

's Gravenvoeren, Sint-Martens- en Sint-Pietersvoeren en gehuchten
(Schoppem, Ketten enz.)

**Kastelen, landgoederen en aanhorigheden:**

 * kasteel
 * boswachterswoning
 * landgoed
 * kasteelgracht


o.a. Altenbroek, Commanderij Sint-Pietersvoeren

**Bouwkundig erfgoed:**

 * (heren)woning
 * huis
 * afspanning


o.a. De Swaen

**Landbouwkundig erfgoed:**

 * hoeve
 * schuur
 * stal
 * wagenhuis


**Molens:**

 * watermolen


**Kerkelijk erfgoed:**

 * kerk
 * kapel
 * pastorie


o.a. Sint-Annakapel, Steenboskapel, Sint-Lambertus-, Sint-Martinus-
en Sint-Pieterskerk

**Klein historisch erfgoed:**

 * kruis


**Archeologische elementen:**

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * Romeinse weg
 * Oostenrijkse periode


o.a. Koetsweg, Snauwenberg

**Spoorweg:**

spoorweg met tunnel en boogbruggen

**Waterbouwkundige infrastructuur:**

 * brug


boogbrug, bruggetjes over de Voer

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij
 * perceelsrandbegroeiing

**Kunstmatige waters:**

 * poel
 * vijver


**Topografie:**

 * onregelmatig
 * historisch stabiel


**Historisch stabiel landgebruik:**

 * permanent grasland


**Typische landbouwteelten:**

 * hoogstam


**Bos:**

 * naald
 * loof
 * broek
 * hakhout
 * middelhout
 * hooghout
 * struweel


o.a. hellingbossen, plateaubossen

OPMERKINGEN EN KNELPUNTEN
~~~~~~~~~~~~~~~~~~~~~~~~~

Landschapsverstorend zijn o.a. de schaalvergroting in de landbouw met
verdwijnen van lineaire landschapselementen zoals graften, hagen enz.,
het eutrofiëren van kalkgraslanden, het storten van allerhande afval in
holle wegen evenals motorcross op de steile hellingen. De recente
bebouwing levert geen bijdrage tot de landschapswaarden.
