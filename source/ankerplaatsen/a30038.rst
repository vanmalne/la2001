Ieperse Vesting - Verdronken Weide - Zillebeekse vijver - Palingbeek - Vierlingen
=================================================================================

Anker ID: A30038
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * graft
 * talud

 
langs Palingbeek

**Macroreliëf:**

 * macroreliëf

interfluviale kam Ijzer- Schelde&Leie

**Hydrografische\_Elementen:**

 * beek
 * vallei

 
**Geologie:**

 * ontsluitingen

 
langs de wanden van het kanaal zowel formaties van Gent, kortrijk en
Tielt

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * hof

 
Lankhof met motte; Pollepelhof

**Kastelen, landgoederen en aanhorigheden:**

 * kasteel

 
Kasteel Palingbeek

**Militair erfgoed:**

 * fort
 * bunker
 * motte

 
grotendeels uit WOI

 **Archeologische elementen:**
vermoedelijk resten van middeleeuwse buitenwijk rond Verdronken
Weiden

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Spoorweg:**

 * verlaten spoorweg

Ieper - Komen nu als fietspad in gebruik

**Waterbouwkundige\_infrastructuur:**

 * kanaal
 * sluis
 * stuw

 
kan. Ieper-Komen met talrijke sluizen erop; dam voor Zillebeekse
vijver

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * knotbomenrij

dreef palingbeek; restanten knot/bomenrijen; bomenrijen langs
vestingswallen

**Kunstmatige waters:**

 * vijver

 
zillebeekse vijver; vijvers bij kasteel Palingbeek

**Historisch stabiel landgebruik:**

 * meersen

 
Verdronken Weide

**Bos:**

 * naald
 * loof
 * hakhout
 * middelhout
 * struweel

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

De lintbebouwing vanuit Hollebeke in verschillende richtingen bedreigt
het zicht op het kanaal en op de omgeving. Ook vanuit Ieper bedreigt de
lintbebouwing langs de Rijselse Weg het zicht op de Verdronken Weide en
omgeving; bijkomende bebouwing langs deze weg moet vermeden worden om
het zicht te bewaren en om de gaafheid van dit open weilandcomplex niet
te schaden. De lintbebouwing vanuit Zillebeke vormt de hindernis om deze
ankerplaats te verbinden met ankerplaats Doelbos Reutelbos. De
industriezone Kasteelwijk contrasteert sterk met het landelijke en
landschappelijk waardevolle gebied van de Verdronken Weide en met de
esthetische en historische vestingwallen. Uitbreiding van deze industrie
is af te raden en deze gebouwen moeten gebufferd worden. De Ieerse
vestingresten moeten in zoverre gerespecteerd worden dat het aantal
bruggen over deze gracht beperkt dient te blijven en dat de constructie
in harmonie moet zijn met de historische omgeving. De
perceelsradnbegroeiing en de beekbegeleidende bomen- en struikenrijen
zijn bijna volledig verdwenen in deze streek en dienen hersteld te
worden om de landschappelijke identiteit te behouden. Bebouwing in de
Verdronken Weide is uiteraard uit den boze. De nieuwe weg die aan de
rand van de Verdronken Weide loopt zorgt voor een visuele verstoring van
dit landschap en zorgt voor een hindernis tussen de Vaubanvesting en de
Verdronken Weide die nochtans één geheel vormen. Men dient deze weg zo
weinig mogelijk te laten opvallen in het landschap door geen
verlichtingspalen te plaatsen en geen opgaand groen aan te planten.

--------------

B.landschapswaarden
-------------------

 Wetenschappelijke waarde:
De mislukte kanaalsleuf heeft een bijzondere geologische en
geomorfologische waarde door de ontsluiting van de formaties van Gent en
Ieper en door de talrijke verglijdingsfenomenen langs de hellingen.
Dankzij de verscheidenheid van de dagzomende geologische lagen hebben
zich bodems met verschillende eigenschappen ontwikkeld met elk hun
specifieke spontane flora (hoge en lage begroeiing) en fauna. De
hellingen van dit kanaal herbergen een rijkdom aan flora en fauna
waarbij de ongestoorde gradiënt van watervegetatie tot landvegetatie
aanwezig is. Dit lange kanaal met stilstaand water vormt ook een ideale
biotoop voor fauna die waterrijke omgeving verkiest. In het zuiden ligt
het interfluvium tussen Ijzer- en Schelde-Leiebekken. Door de lokale
afwezigheid van kwartaire afzettingen en de voor landbouw marginale
bodemkundige situatie staan sommige bodems sinds lang onder bos
(Molenbos, Vierlingen). De Verdronken Weide komt door de lage ligging
tijdens de wintermaanden op natuurlijke wijze nog grotendeels onder
water te staan. Deze natte, historisch permanente graslanden herbergen
een specifieke vochtminnende flora.
Historische waarde:
In 1295 werd de Klijtgatbeek afgedamd om een drinkwaterreserve aan te
leggen voor de stad Ieper. In 1860 wou men Ieper via een waterweg in
verbinding stellen met de Leievallei door het Ieperleekanaal door te
trekken tot Komen. Het onafgewerkte en ongebruikte kanaal getuigt van de
handelsactiviteit in de streek en vormt samen met de sluizen
industrieel-archeologisch erfgoed. De Vaubanvestingwallen van de stad
Ieper zijn in het zuiden en westen van de stad goed bewaard gebleven en
worden zelfs door bomenrijen benadrukt. De vestingwallen vormen over een
groot gedeelte nog steeds de grens tussen de stadskern en het omliggende
open gebied. Daarom vormen ze één geheel met de Verdronken Weide. De
Verdronken Weide heeft waarschijnlijk in de ondergrond archeologische
sporen van een verdwenen middeleeuwse wijk.
Esthetische waarde: Vanuit de omgeving van Ieper heeft men een zicht
op de rug van Westrozebeke; op de interfluviale kam heeft men een zicht
op Ieper, met de vestingwallen, Verdronken Weide en de Zillebeekse
Vijver. De omtrek van de Zillebeekse Vijver wordt geaccentueerd door de
omringende bomenrij die sterk opvalt in dit open landschap. De
vestingwalllen zijn zeer goed bewaard en hun geometrische structuur is
goed herkenbaar en wordt geaccentueerd door bomenrijen; de bomenrijen op
de vestingen vormen een visuele grens tussen de stadskern en de open
omgeving aan de rand van de stad. De Verdonken Weide hebben door het
aaneengesloten graslandcomplex met rietkragen in de grachten én door het
natuurlijk overstromingsproces in wintermaanden een grote esthetische
waarde met zicht op de vestingwallen en de Zillebeekse Vijver. De
kanaalsleuf geeft door haar rechtlijnig karakter, door het grillige
microreliëf van verzakking langs de hellingen en door de graduele
overgang van water-, oever- tot landvegetatie een grote esthetische
waarde.
Sociaal-culturele waarde : De Palingbeek is momenteel provinciaal
domein en vormt tijdens de zomermaanden een toeristische trekpleister.
Ruimtelijk-structurerende waarde:
Het rechtlijnige kanaal begrenst visueel de ruimte door een lint van
riet ten zuiden van Hollebeke, door de hogere begroeiing langs de
hellingen van de kanaalsleuf, en door de taluds met begroeiing
stroomafwaarts van het provinciaal domein. De boscomplexen benadrukken
de interfluviale kam en vormen samen met de hoogteligging van de kam een
visuele begrenzing. De Vaubanvestingwallen begrenzen nog steeds
grotendeels de morfologische stad en de bruggen over de gracht zorgen
voor een concentratie van wegen. De industriezone van de Picanol vormt
een blikvanger door de grootte en hoogte van de gebouwen én door de
schouw.

--------------

C.TEKSTUELE Omschrijving
------------------------

 Deze ankerplaats bevindt zich ten zuidoosten van de stad Ieper en
bevat een deel van haar oude vestingwallen. Ze strekt zich uit van
Hollebeke in het zuiden langs de Palingbeek/ kanaal Ieper-Komen naar de
Verdronken Weide en de Zillebeekse vijver in het noorden. Het bos en
jachthuis de Vierlingen vormen de westelijke grens. Ze wordt
gestructureerd en gedomineerd door het kanaal Ieper-Komen en door de
vestingwallen rond Ieper. Sinds de middeleeuwen is Ieper een belangrijke
handelsstad (geweest) die via de Ieperlee in verbinding stond met de
Ijzer (en de Noordzee) en via een weg in verbinding met Komen (aan de
Leie). Rond 1860 besliste men een kanaal tussen Ieper en Komen te graven
(in de bedding van de toenmalige Palingbeek) waarbij men het
interfluvium tussen Ijzer en Schelde-Leiebekken moest doorsteken. Dit
interfluvium loopt van de Westvlaamse heuvels (rond Kemmelberg) over de
heuvel van Wijtschate naar Hollebeke, Zonnebeke en Plassendale en heeft
in de ondergrond zandige sedimenten van de formatie van Gent en onderaan
de Ieperiaanklei. Ter hoogte van Hollebeke ligt het kanaal naast de oude
spoorwegbedding tussen Ieper en Komen die nu als fietspad gebruikt
wordt. Het kanaal heeft aan weerszijden een dijk begroeid met laag
struweel. In het kanaal staat rietvegetatie waardoor het rechte tracé
van het kanaal visueel opvalt. Het kanaal Ieper-Komen is nooit gebruikt
geweest als kanaal omdat de kanaalsleuf stroomafwaarts van Hollebeke
telkens opnieuw toezakte door de onstabiele ondergrond. De zandige
afzettingen van de formatie van Gent begonnen immers door de natte
omstandigheden en door de steile taluds af te schuiven op de kleiige
formaties van Tielt en Kortrijk die dienst deden als slierbaan. Tot net
voor WOI poogde men om het kanaal uit te graven maar uiteindelijk stopte
men de werken. Het resultaat was een diepe smalle sleuf dóór de
interfluviale kam met langs de hellingen talrijke sporen van
verglijdingsfenomenen, kleine bronniveau’s langs de hellingen, een
onafgewerkt kanaal met een tiental sluizen erop waarbij men de natuur
haar gang liet gaan. De Palingbeek valt visueel op in het landschap door
de begeleidende loofbomen en struiken langs de steile wanden van de
sleuf. Verspreid in het bos liggen enkele open stukken met lagere
begroeiing door beheer, door de andere bodemcondities,… Het kanaal heeft
dankzij haar natuurlijk en gradueel oeverprofiel een ongestoorde
gradiënt van watervegetatie naar verlandingsvegetatie met specifieke en
zeldzame flora. Dit groene lint vormt ook voor talrijke fauna een ideale
biotoop. De Palingbeek is een natuurreservaat en heeft tijdens de
zomermaanden een belangrijke recreatieve functie. Ten noordoosten heeft
het een zeer lange en brede oprijlaan met dreven die sterk opvallen in
dit open landbouwgebeid. Door dit kanaal werd de waterhuishouding in het
gebied ook gewijzigd waarbij enkele beken die tevoren naar Leie
afwaterden (o.a. Rozebeek), momenteel uitmonden in de Palingbeek en naar
het Ijzerbekken stromen. Ten zuidwesten van het natuurreservaat ligt het
kasteel de Palingbeek aan de gelijknamige oorspronkelijk beek. Langs de
beek staat een loofbosje rond enkele vijvers, ontstaan door afdamming
van de beek. Vlakbij ligt een golfterrein. In de ondergrond zitten nog
talrijke mijntrechters uit WOI. Ten noorden ervan ligt het naaldbos de
Twaalf Gemeten aansluitend op het gemengd bos rond jachthuis de
Vierlingen. De Twaalf gemeten bevindt zich op gronden die voor landbouw
marginaal zijn door de klei in de ondergrond. Het Vierlingenbos draagt
talrijke sporen en relicten van WOI; langs deze flank aan de
spoorwegbedding liggen namelijk Duitse kazematten en betonnen
schuilplaatsen, bomkraters, enz.. Hill60 is een oorlogsmonument met
voorgaande oorlogsrelicten. Het bos de Vierlingen heeft een wegenpatroon
(soms met dreven) dat een bepaalde stervorm heeft. Ten westen van dit
domein ligt het Molenbos op een helling waar de Ieperiaanklei dicht
tegen de oppervlakte ligt. Het bestaat voornamelijk uit lofbomen met
enkele gemengde percelen ook tussen. Het heeft een geometrisch
wegenpatroon dat benadrukt wordt door dreven. In het Molenbos ontspringt
de Klijtgatbeek die voor watertoevoer zorgt naar de Zillebeekse vijver
en de vestingwallen. Deze bossen (behalve jachtdomein) vormen verspreide
bosrestanten van een groter boscomplex dat op de Ferrariskaarten vermeld
is. Tijdens WOI werden deze bossen vernield of gekapt en tijdens WOII
werden ze gekapt als brandstof. Dus de aanwezige bomen zijn ongeveer een
halve eeuw oud. Het omgevende landbouwland heeft een open karakter met
verspreid enkele hoeves, ommuurde militaire kerkhoven en kleine
depressies als resten van bomkraters. Langs de Ieperlee ligt nog de
hoeve het Lankhof met vlakbij een intacte mottesite met gracht. Meer
naar het noorden ligt het militair kerkhof “Bedford Cemetry” vlakbij
enkel kasteelruïnes. Het gebied rond de Verdronken weide en de
vestingwallen van Ieper hangen archeologisch en geomorfologisch samen.
Dit gebied heeft in de ondergrond alluviale afzettingen volgens de
geologische kaart en vormt een natuurlijke depressie. De beken uit de
omgeving (Bollaertbeek, Klijtgatbeek, Pollepelbeek, Verdronken
Weidebeek) stromen naar de Verdronken Weide toe en staan via de Ieperlee
in verbinding met de gracht van de vestingwallen. De Verdronken Weide
vormt nog steeds een aaneengesloten complex van grasland dat tijdens de
wintermaanden deels overstroomd is. Van de vroeger
perceelsrandbeplanting rest zeer weinig; de perceels- en
grachtenstructuur wordt wel benadrukt door rietkragen in de grachten.
Sommige beken hebben langs hun loop nog enkele korte bomenrijen. Op
basis van opgravingen tussen de spoorweg en de Rijselse Weg (buiten de
ankerplaats, ten westen van de Verdronken Weide) vermoedt men dat dit
gebied een rijk archeologisch archief heeft van een middeleeuwse
buitenwijk van Ieper. Vlakbij ligt hoeve Pollepelhof aan de rand van de
Verdronken Weide net buiten de overstroombare weilanden. Het is een
historische hofstede bestaande uit losse gebouwen in U-vorm geplaatst.
Er is nog een chicorei-ast aanwezig. Vlakbij staat evenwel een recente
loods die afbreuk doet aan de esthetische waarde van de hoeve. Vlakbij
deze hoeve ligt nog een militair kerkhof. Ten oosten van de weilanden
ligt de Zillebeekse vijver die ontstaan is door afdamming van de
Vijverbeek sinds de middeleeuwen. Net als de Dikkebusvijver voorzag deze
vijver in het drinkwater voor de stad Ieper. De lage ligging van deze
omgeving maakte de bergingscapaciteit groter en de afdamming zelf
gemakkelijker. Rond de vijver staat een opgaande bomenrij op de dijk die
deze vijver visueel benadrukt. Ten noorden van de Verdronken Weide
liggen de resten van de vroegere Vaubanvesting rond Ieper. Een gedeelte
van de wallen en kasteelgracht zijn zeer goed bewaard gebleven. De
stervormige structuur wordt visueel geaccentueerd door de bomenrijen
langs de gracht, op de eilandjes en op de muren zelf. Deze vestingwallen
vormen één geheel met de VerdronkenWeiden en bieden deze uithoek een
meerwaarde.
