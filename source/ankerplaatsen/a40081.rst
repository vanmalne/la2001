Betsbergebos, Gootbos en Ter Hulst
==================================

Anker ID: A40081
----------------



C.TEKSTUELE Omschrijving
------------------------

Het betreft hier het gebied gelegen tussen de woonkernen van
Moortsele, Landskouter, Gijzenzele, Oosterzele en Scheldewindeke. Deze
situeren zich ten zuidoosten van Gent, in de zandleemstreek. Het
Tertiaire substraat bestaat er uit zandige en kleiige, nagenoeg
horizontale Paniseliaanformaties. Tijdens de laatste ijstijd werd het
versneden Tertiair oppervlak bedekt met lemig materiaal. Deze
Pleistocene afzettingen kunnen in de depressies erg dik zijn maar op de
hellingen is het vrij dun; plaatselijk kan het erg dun zijn of
ontbreken. Op de ruggen is de bodem dan ook sterk beïnvloed door het
Tertiair substraat en bijgevolg nogal zandig. In de depressies bestaat
de bodem uit verspoeld klei- zand- leem materiaal. Dit gebied met een
golvend reliëf vertoont een open kouterlandschap met meestal gesloten
depressies ten gevolge van de natuurlijke afsluitingen rond de kavels
(vooral weiden) en de talrijke percelen nat bos. De landelijke bewoning
is geconcentreerd in kleine gehuchten die rond het gebied liggen. Enkele
reliëfsverschillen zijn te wijten aan voormalige groeven van Balegemse
steen. De ankerplaats is gelegen omheen enkele Tertiaire opduikingen,
waarvan vooral de Betsberg van belang is. Het hoogste punt is 63 m.
Vanuit de hogere punten heeft men een uitzicht over de omgeving met zijn
bossen. Het voorkomen van bronnen met de daaromheen ontwikkelde
bronbossen (het Gootbos en aan Hoek ter Hulst) vormen een merkwaardig
aspect van deze streek. De valleivorm van bepaalde beken zijn
morfologisch interessant. Er komen wel enkele sluikstorten voor die de
vorm ervan vertekenen. Op Ferraris (1775) zien we de beboste Betsberg.
Ook het Gootbos en het bos bij Hof ter Hulst zijn op de kaart in
getekend. Het wegenpatroon is goed herkenbaar. De overige gebieden
liggen onder akkers, nu komen er weilanden tussen de akkers voor. In het
gebied komen enkele interessante gebouwen voor, zoals het Hof ter Hulst,
boven een beek gebouwd en de watermolen van Moortsele, de stokerij van
Vandevelde en de kerken van Landskouter en Moortsele. De oudste
vermelding van de in Balegemse steen opgetrokken kerk van Landskouter,
gaat terug tot 1155. Toen stond de bisschop van Kamerijk het
patronaatschap af aan de Gentse Sint- Baafsabdij. Oorspronkelijk werd de
kerk toegewijd aan de Heilige Blasius, later, vermoedelijk sinds de 18e
eeuw, werd ze toegewijd aan Sint- Agatha die als bedevaartheilige in de
kapel werd bezocht voor borstziekten. Volgens een legende zou een Franse
prinses lijdend aan een borstkwaal zich tot Sint- Agatha hebben gewend
en uit dankbaarheid voor de genezing een kapel te Landskouter hebben
vervangen door een kerk. Het omringende kerkhof was vroeger omheind door
een lage zandstenen muur die in de 19e eeuw werd gesloopt om als
restauratiemateriaal te dienen voor de kerk. Sindsdien is het kerkhof
omhaagd. Waarschijnlijk was het oorspronkelijk een laat- romaanse
zaalkerk met westentoren uit de 12e eeuw, die nadien uitgebreid en
aangepast werd. In 1874 en 1980 werden herstellingswerken uitgevoerd. De
huidige parochiekerk is een typische kleine plattelandskerk in
overgangsstijl Romaans- gotisch. De pastorie van Landskouter is in een
omhaagde tuin, palend aan het kerkhof gebouwd. Het zadeldak is van een
klokkestoel voorzien, daterend uit de 19e eeuw maar sindsdien
gemoderniseerd. Ingeplant op de noordelijke helling van de Betsberg ligt
de voormalige jeneverstokerij en hoeve 'Betsberg', ook Stokerij Van de
Velde genoemd. De stokerij werd in 1773 heringericht en in 1837
uitgerust met een uit een Gentse weverij overgenomen verticale
stoommachine uit 1831, de oudste uit de Benelux. Ondanks een
doorgedreven renovatie in 1919-1927 door een familiaal gebonden
architect, Van de Velde, werden zowel de landbouwexploitatie als de
jeneverproductie stopgezet. Dit vooral door het minder populair worden
van jenever. De technische installatie, waaronder de stoomketel en twee
stoommachines, bleef volledig bewaard. Zij heeft een capaciteit van
ongeveer een 120 000 liter afgewerkt product per seizoen van vijf à zes
maand en behoorde tot de top drie van de installaties in de Nederlanden.
In het woonhuis dat teruggaat tot de 17e eeuw, zijn nog sporen van
kruisvensters, negblokken en een plint in Balegemse steen. Het verhaalt
mogelijks tot de 12e- 13e eeuw als drank- en verblijfsplaats van de
mensen verbonden aan de steenkapwerken voor de Sint- Baafskathedraal in
Gent. De site ligt langs de verbindingsweg van Gent naar de vindplaatsen
van Balegemse steen waarvan de Betsberg er één was. De oorspronkelijke
hoeve- en stokerijgebouwen dateren minsten uit de tweede helft van de
18e eeuw, met vele latere aanpassingen. De huidige restauratie werd rond
1994 aangevat. Zij had tot doelstelling in de gebouwen zeven woningen
aan te brengen. Het "Hof ter Hulst" dateert uit de Frankische tijd. Deze
hofstede met zijn rondboog aan de toegangspoort heeft nog duidelijke
sporen van een lang verleden. Onderaan rechts van de poort bemerken we
de toegemetste steunpunten van een vroegere valbrug over de walgracht.
De laat-middeleeuwse site met walgracht en kasteel of heerlijke
verblijfsplaats, te identificeren met de door De Potter en Broeckaert
vermelde overblijfselen van een kasteel op de wijk Hoeksken ter Hulst
dat vroeger toebehoorde aan de heer van Lemberge en nadien aan de
markies van Rode. Bodemsporen wijzen duidelijk op de aanwezigheid van
een brede omgrachting rond het uitgestrekt rechthoekige boerenerf, aan
de voet van de Betsberg en in de nabijheid van de Molenbeek. In het
gebied komen enkele bunkers voor. De overblijvende forten van de
fortengordel rond Gent zijn duidelijk zichtbaar. Van hieruit zie je de
torens van Gent. De site met de korenwatermolen van Moortsele is het
voormalige neerhof van het "Hof ter Loo". Aanvankelijk bestond dit
onderdeel van de heerlijkheid "Hof ter Loo" te Moortsele uit een
opperhof en een neer- of molenhof gelegen tussen de Kloosterstraat,
Watermolenstraat en de Molenbeek te Moortsele. Er werd vermeld dat de
watermolen in 1474 eigendom was van de Gentse patriciërsfamilie Van Der
Scage. Tot begin de 16e eeuw waren de neerhofgebouwen van hout en leem.
De hoeve is van het semi-gesloten type met maalderijgebouwen aan de
Molenbeek. Rechts van de woning staat aansluitend het voormalige
maalderijgebouw met vermelding van het jaar 1616. Het kerkje van
Moortsele gaat op een Romaans bedehuis terug, de datum van stichting is
onbekend. Het patronaatschap van de kerk ging in 1126 over van de
bisschop van Kamerijk naar de abdij van Ename. In de 13e eeuw werd ze
vervangen door een kruiskerk met polygonaal koor. Later gebeurden nog
vele aanpassingen aan de kerk.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De ankerplaats is gelegen omheen enkele Tertiaire opduikingen,
waarvan vooral de Betsberg van belang is. Het hoogste punt is 63 m. Er
zijn verschillende groeven van Balegemse steen geweest. Het voorkomen
van bronnen met de daaromheen ontwikkelde bronbossen (het Gootbos en aan
Hoek ter Hulst) vormen een merkwaardig aspect van deze streek. De
valleivorm van bepaalde beken zijn morfologisch interessant.

Historische waarde:
~~~~~~~~~~~~~~~~~~~


Op Ferraris (1775) zien we de beboste Betsberg. De bosoppervlakte is
vandaag wel maar de helft van op de Ferrariskaart. Ook het Gootbos en
het bos bij Hof ter Hulst zijn op de kaart in getekend. Het wegenpatroon
is goed herkenbaar. De overige gebieden liggen onder akkers, nu komen er
weilanden tussen de akkers voor. In het gebied komen enkele interessante
gebouwen voor, zoals het Hof ter Hulst, boven een beek gebouwd en de
watermolen van Moortsele, de stokerij van Vandevelde en de kerken van
Landskouter en Moortsele. Deze gaan allemaal op erg oude kernen terug.

Esthetische waarde:
~~~~~~~~~~~~~~~~~~~

De valleitjes en de heuveltoppen zijn bebost. Het
overige gebied is open landbouwland. Het hoogste punt is 63 m. Vanuit de
hogere punten heeft men een uitzicht over de omgeving met zijn bossen.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De valleitjes zijn bebost of liggen onder weide. Ook de Tertiaire top
van de Betsberg is bebost. Daaromheen komt heel wat landbouwland voor.
Enkele voormalige groeven liggen aan de oorsprong van sommige
reliëfsverschillen. In het landschap komen verschillende oude,
merkwaardige gebouwen voor; de watermolen, jeneverstokerij, hof Ter
Hulst,… Voorts loopt ook de verdedingslinie van Gent door deze
afbakening.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel

**Hydrografische Elementen:**

 * beek
 * vallei


bronamfitheater

**Geologie:**

 * ontsluitingen


zandsteengroeven

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur
 * stal


**Molens:**

 * watermolen


**Militair erfgoed:**

 * fort
 * bunker
 * motte
 * verdedingingslinie


verdedigingsgordel rond Gent, motte bij Hof ter Hulst

**Kerkelijk erfgoed:**

 * kerk
 * pastorie


Moortsele en Landskouter

 **Andere:**
Jeneverstokerij Van de Velde

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Spoorweg:**

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * hagen

**Bos:**

 * loof
 * middelhout
 * hooghout
 * struweel
