Kreken Lapscheure
=================

Anker ID: A30005
----------------



A.TEKSTUELE Omschrijving
------------------------

Deze ankerplaats ligt bijna volledig in de gemeente Damme, behalve het
meest noordelijke stukje in de gemeente Knokke. In het oosten wordt ze
door de Nederlandse grens begrensd, in het zuidoosten door de Zeedijk en
de St-Pieterdijk tot het Leopoldkanaal. Vanaf het kanaal loopt de grens
van de ankerplaats parallel aan de Damse Vaart langs Oostkerke en de
Hoekemolen. Het Schipdonk- of Leopoldanaal vormt de grens met
ankerplaats "Damme en omgevende polders". Rond de 10e en 11e eeuw lag
dit gebied aan de Zwingeul die toen tot Damme reikte. De kreken in het
gebied waren in de 12e eeuw verbonden met de oude Zwingeul en in de 16e
eeuw met het Lapscheurse gat. Pas na de middeleeuwen kreeg deze streek
zijn uiteindelijke vorm door de vele oorlogen/grensconflicten. Gedurende
de Tachtigjarige Oorlog tussen de Noordelijke Nederlanden en Spanje lag
de grens tussen beide staten ongeveer in dit gebied, en maakte men
dankbaar gebruik van de lage ligging van het gebied om het te laten
overstromen. De Noordnederlandse troepen steken enkele dijken door te
Sluis en het instromende zeewater schuurt een diepe kreek uit die nu nog
gekend is als het Lapscheurse Gat. Men bouwde talrijke grote en kleine
forten in het gebied die ook onderling verbonden moesten zijn. Na het
verdrag van Münster in het midden van de 17e eeuw moet men een groot
deel van het gebied opnieuw inpolderen en bedijken. Tijdens de 19e eeuw
was dit eveneens een omstreden gebied (tussen de Oostenrijkers en
Nederlanden) en, ten tijde van Napoleon, werden de Oostenrijkers hier
verslagen in 1784. Deze ankerplaats valt uiteen in twee grote delen: één
rond de Damse Vaart en één rond de Zuid-over-de-Lieve-geleed en de
kreken rond Lapscheure. Beide delen worden landschappelijk
gestructureerd door kanalen, geleden, (oude)kreken én de dijken. De
afwateringsgrachten tussen de percelen en de afwateringslanen zorg(d)en
samen met de kreken voor de drainage van het gebied. In de grachten komt
veel rietvegetatie voor (rietkragen). In de kreken komt er nog een
andere verlandingsvegetatie voor. De rietkragen en –landen accentueren
deze landschapsstructurerende elementen. De dijken getuigen van de
stapsgewijze inpoldering van het gebied en vormen een visuele barrière
in het landschap door hun hoogte, door hun beplanting (knot/bomen, lage
struiken) en door de bebouwing erlangs. Op de dijken lopen vaak wegen.
De Damse Vaart is gegraven in de vroegere bedding van de Zwingeul en
maakt het transport per schip naar Brugge mogelijk. Dit bestendigt de
historische waterverbinding van Brugge met zee. Tijdens de Tachtigjarige
Oorlog werden de Forten st-Donaas, St-Job en Frederik gebouwd om immers
de Damse Vaart te beschermen tegen de Noordelijke Nederlanden. Fort
St-Donaas werd tevens als overslaghaven gebruikt want de Zwingeul was
reeds te verzand om nog met grote schepen tot in Damme (laat staan
Brugge) te varen. Van het Fort St-Donaas rest bijna niets meer. De
andere forten zijn wel nog te herkennen. Op de site van fort St-Donaas
werd later klei uitgegraven. Aan beide kanten van de Damse Vaart vindt
men dijken terug. De zeer natte percelen tussen de Damse Vaart en de
eerste dijk liggen veelal onder weiland. In de Lemspolder zitten nog
zeer gave stukken met een zeer dicht netwerk van knotbomenrijen en
restanten van dijken. Ten noorden van Hoeke komt een groot stuk
akkerland voor. Tussen Oostkerke en Hoeke liggen ook meerdere
akkerlandpercelen die soms een lint vormen. Ter hoogte van Oostkerke en
ter hoogte van de Schaapsdijkhoeve is dit te wijten aan de drogere
bodemcondities van een kreekrug. In de Lemspolder en in percelen tussen
fort St-Job en hoeve St-Donaas komen restanten van korte dwarsdijken
voor. De Hoekevaart heeft nog een zeer natuurlijk oeverprofiel waar
oevervegetatie voorkomt die een schommelend waterpeil (periodisch onder
of boven watepeil) verdraagt. De Zwarte Sluis zorgde voor de regeling
van de waterafvoer en het waterpeil in de Hoekevaart. De twee
nederzettingen ten westen van de Damse Vaart (Oostkerke en Hoeke) hebben
nog een zeer gave bewoningskern zonder veel storende nieuwbouw. In beide
kernen vormt de kerk, met aansluitend weilandpercelen, de blikvanger in
het landschap. In de nabijheid staat telkens een windmolen. De kreek
waar nu de Zuid-over-de-Lieve-geleed ligt, was verbonden met het
Lapscheurse Gat. Dit geleed zorgde voor de afwatering van het gebied ten
zuiden van het Lievekanaal (pas vanaf 17e eeuw); door de Lieve was de
waterhuishouding van het gebied immers verstoord en moest er meer water
worden afgevoerd vanuit Brugge en omstreken. De sluis op het Lievegeleed
(=Blauwe Sluis) is niet op de kreek zelf aangebracht, maar op een
nabijgelegen zandige kreekrug. Een zandige ondergrond biedt immers een
betere stabiliteit dan een venige of kleiige ondergrond om te bouwen.
Het grondgebruik rond het Zuid-over-de-Lievegeleed hangt niet meer vast
aan de fysische structuur van kreekruggen en komgronden. Elders in deze
ankerplaats liggen deze structuren (kreekruggen en komgronden) niet aan
de oppervlakte want dit gebied is nog vrij laat overstroomd en
systematisch ingedijkt. De oeverprofielen rond het geleed zijn wel zeer
waardevol (althans waar grenzend aan weiland) want de verschillende
stadia van verlandingsvegetatie komen voor en er is nog een actieve
waterpeilschommeling. De percelering is grotendeels geënt op de dijken
(dwars op dijken) en de percelen zijn veelal lang en smal. In de
weilanden is hier en daar microreliëf aanwezig hetzij natuurlijk, hetzij
door vergraving ontstaan. Langs weilanden komt nog een beetje
perceelsrandbegroeiing van knotbomen, opgaande bomen en houtkanten voor.
In de vele grachtjes tussen de percelen staan vaak rietkragen. De
Rietgeule en Zevengemeten worden stroomafwaarts begeleid door weilanden.
Meer stroomopwaarts staan de percelen dwars op deze geleden of de dijken
georiënteerd. Her en der zijn het nog typische smalle en lange
repelpercelen omringd door grachten. Waar meerder repelpercelen
samengevoegd zijn, kan men de vroegere grachten nog herkennen. De hoeves
in het gebied zijn allen vrij recent en waardevol. De recentste
uitbreidingen doen afbreuk aan hun historisch karkater. Hoeke zelf is
otstaan aan een hoek van de Krinkeldijk vanwaar het gehucht zijn naam
gekregen heeft. Lapscheure is qua nederzetting minder waardevol door de
vele nieuwe lintbebouwing errond; het kleinschalige van dit dorp dreigt
verloren te gaan. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het uitgebreid krekenstelsel ligt aan de basis van een grote
verscheidenheid aan bodemkundige gradiënten. Dit weerspiegelt zich in de
grote verscheidenheid van landschapselementen en heeft een soortenrijke
flora en auvifauna voor gevolg. Typische soortenrijke
verlandingsvegetatie aanwezig.

Historische waarde:
~~~~~~~~~~~~~~~~~~~


Restanten van een vertakt 12de eeuws geulensysteem van het Zwin.
Belangrijke landinwaartse vertakking van het Lapscheurse Gat. Voorkomen
van een aantal dijken : de Groene Dijk met verschillende
doorbraakpunten, de Sint-Pietersdijk (ontworpen bij de inpoldering begin
17de eeuw). Verdedingingslinie uit Tachtigjarige Oorlog met nog enkele
forten resteren.

Sociaal-culturele waarde:
~~~~~~~~~~~~~~~~~~~~~~~~~


De geschiedenis achter het Lapscheurse gat
(Tachtigjarige Oorlog) geeft het gebied een meerwaarde.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Kreken, de Damse Vaart en dijkenpatroon structureren het landschap.
De dijken bepaalden de periode van inpoldering en ontginning, en vormen
de assen waarlangs de landbouwpercelen konden bereikt worden. Lapscheure
is ontstaan op kruising van een dijk en een weg, en vormt een
structurerende nederzetting voor de wegen. De kreken zorgen daarentegen
voor het onderscheid tussen landbouwland in het binnendijkse gebied:
weilanden op kreekruggronden, akkerbouw in komgronden. De nederzetting
van Lapscheure is in dit vlakke open gebied zeer opvallend en heeft een
bakenfunctie.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


natuurlijk microreliëf maar misschien ook door uitbrikken of ontvenen

**Hydrografische Elementen:**

 * kreek



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * dijk
 * grachtenstelsel


in de grachten veelal rietkragen; op dijken veelal wegen

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * knotbomenrij
 * perceelsrandbegroeiing

**Kunstmatige waters:**

 * poel
 * vijver


**Topografie:**

 * repelvormig


geaccentueerd door "laantjes" in de weiden

**Historisch stabiel landgebruik:**

 * permanent grasland


vlakbij kreek weiland, komgrond akkerland

OPMERKINGEN EN KNELPUNTEN
~~~~~~~~~~~~~~~~~~~~~~~~~

In de noordwestelijke hoek van de ankerplaats liggen enkele weilanden
die nog zeer gaaf zijn naar perceelsrandbegroeiing, microreliëf en
veedrinkpoel. De oorspronkelijk kleine akkers worden samengevoegd tot
grotere complexen voor een efficiënte bedrijfsvoering (zoals reeds
buiten de ankerplaats rond de Hoge Hem, OLV-polder gebeurd is) doet
afbreuk aan de herkenbaarheid van het landschap. Bovendien worden een
aantal weilanden (grenzend aan de kreek) omgezet tot akkerland; vooral
de bewerking van het land (vb.ploegen) heeft nefaste gevolgen voor de
kreekoevers en voor het typische microreliëf. Enkele recente
uitbreidingen van landbouwbedrijven worden als storend in het landschap
ervaren. De N49 Maldegem-Knokke deelt het gebied in twee delen alhoewel
ze landschappelijk één geheel vormen. Deze weg springt in het oog
doordat hij enerzijds op bepaalde plaatsen op een berm ligt en
anderzijds beplant is. De recente bebouwing in Lapscheure ontwikkelt
zich lintvormig en versnijdt op die manier de open ruimte.
