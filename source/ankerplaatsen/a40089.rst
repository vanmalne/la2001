Kasteeldomein van Beervelde
===========================

Anker ID: A40089
----------------



C.TEKSTUELE Omschrijving
------------------------

In de buurt van Lochristi ligt het kasteeldomein van Beervelde. Het
domein wordt in het noorden door de spoorlijn begrensd, in het zuiden
door het dorp Beervelde, in het oosten door de Beerveldse Baan en in het
westen grenst het domein aan akkers. Op de Ferrariskaart (ca. 1775)
wordt het omwalde landhuis bij de kapel van Beervelde 'Chateau Hooghof'
genoemd. Mogelijks heeft de karteerder de naam van het opperhof aan het
domein gegeven en is dit dus een foute benaming. In geen enkel ander
document van die tijd komt die naam terug. Deze foutieve benaming werd
in tal van andere documenten overgenomen. Het domein werd gewoonlijk als
'het Goed bij de Kapel' of later als 'Oud Beirvelde' en 'Kasteel Oud-
Beirvelde' aangeduid. Een adelijke familie die een belangrijke rol
speelde in het Gentse en de nationale politiek bouwde er in 1873 een
kasteel en legde errond een park aan. Onder het Ancien Regime was
Beervelde een wijk in de heerlijkheid Destelbergen. De Gentse Sint-
Pietersabdij was eigenaar van de heerlijkheid en de abt wereldlijke heer
van Destelbergen. De abdij had bepaalde rechten op de gronden die ze
niet in volledige eigendom had. In de boekhouding van de abdij kan zo de
eigendomsgeschiedenis van het domein gereconstrueerd worden vanaf 1500.
Een deel van het huidige park beslaat het 'Goed bij de Kapel'. Volgens
oude geschriften lag het 'Goed bij de Kapel' ongeveer rond de omwalde
mote met opperhof en neerhof met een eikendreef. Het domein werd toen
begrensd door de Lede in het noorden en het dorp Beervelde in het
zuiden. Van de spoorweg was toen nog geen sprake in de 17e eeuw, maar
ook de Beerveldse Baan is van latere datum. Als oostgrens van het goed
wordt in 1799 de inmiddels verdwenen abelendreef genoemd die nagenoeg
evenwijdig met, maar een 130 meter meer naar het oosten liep van de
huidige Beerveldse Baan. In 1583 wordt een omwalde herenwoning aan het
einde van de dreef op deze site vermeld. In 1650 werd beslag gelegd op
het goed, de omwalde motte met opperhof, neerhof en dreef, en alle
bijhorende, meest verpachte gronden omdat de heer zijn leningen niet
betaalde. Het domein veranderde verschillende malen van eigenaar en lag
er steeds bouwvalliger bij. Op het einde van de 19e eeuw liet de nieuwe
eigenaar, graaf Charles de Kerckhove de Dentergehem, naast het
bouwvallige kasteeltje een nieuw en groter oprichten naar een ontwerp
van Bureau. Fuchs kreeg de opdracht de velden en bossen rond het kasteel
om te vormen tot een park. Dit was geen gemakkelijke opgave daar het
stuk land dat hij daarvoor ter beschikking kreeg geklemd zat tussen het
dorp Beervelde, de weg naar het naburige Lochristi, de nieuwe steenweg
naar Zaffelare (de huidige Beerveldse Baan) en de spoorlijn Gent-
Antwerpen. De familie de Kerckhove waren botanici en dit drukt zijn
stempel op de aanleg van het park. Het kasteel van Beervelde had de
tweede wereldoorlog, zij het beschadigd, overleefd. Maar zoals vele
andere kastelen zou het de moderne tijden niet overleven. Het had een
enorm volume van bijna 10 000 m³. Door de pittoreske stijl waarin het
gebouwd was, was het onderhoud zeer duur. Na de oorlog werd het kasteel
afgebroken en in 1950 bouwde men op de grondvesten een voornaam,
praktischer landhuis. Het park van Beervelde is aangelegd in romantische
landschapsstijl met een formele tuin bezuiden het kasteel. Met gebouwen,
reliëf, bomen, boomgroepen, bos, weiden en water is op een oppervlakte
van 20 ha een samenhangend park met enkele sublieme vergezichten
gecreëerd. De arbeidsintensieve formele tuin tussen kasteel en dorp is
verdwenen. De aanleg van deze tuin was gebaseerd op de gulden snede. De
algemene vorm van een verdiepte parterre met de klassieke
halfcirkelvormige beëindiging in het zuiden is nog aanwezig. De ingang
van het park wordt geflankeerd door twee romantische gebouwtjes in een
mengvorm van neogotiek en neo- Vlaamse renaissance. De door rode beuken
omzoomde oprijlaan leidt de bezoeker in het park. De dreef is het oudst
bewaarde landschappelijke element van het park. We weten dat zij reeds
in 1583 bestond en rechtstreeks leidde naar de omwalde motte met het
buitenhuis; in de 17e en 18e eeuw was de dreef beplant met eiken. In
1873 heeft men bepaalde bomen zoals de olmen van de dreef, behouden.
Rond 1930 werden de olmen vervangen door de huidige rode beuken. Door
een kunstgreep lijkt de dreef nog langer dan ze in werkelijkheid is: de
afstand tussen de bomen verkleint naarmate men verder het park
doordringt. De hooggeplaatste belvédère wordt geaccentueerd door het
eveneens diagonaal lopende onregelmatige meer. Door zijn aanleg wekt dit
meer, dat begin- noch eindpunt heeft, de illusie van een kronkelende
rivier te zijn. In het park ligt een ijskelder, de grot ervoor heeft de
tand des tijds niet doorstaan. Ten oosten van het kasteel ligt de
voormalige moestuin, oude boomgaard en afgebroken serres. Hier liggen
ook de koetshuizen, koeien- en paardestallen en dienstgebouwen.



B.landschapswaarden
-------------------


Historische waarde:
~~~~~~~~~~~~~~~~~~~


Het kasteeldomein gaat terug op een middeleeuws goed met omwalde
motte met opperhof, neerhof en dreef, en bijhorende, verpachte gronden.
In de loop der eeuwen verandert het kasteel verschillende malen van
eigenaar. In de 19e eeuw lag het er bouwvallig bij. De toemalige graaf
bouwde een nieuw kasteel en legde de landschappelijke tuin aan. Na WO II
werd het kasteel nogmaals afgebroken en werd een nieuw gebouw geplaatst.
Het park bevat een uitgebreide plantencollectie.

Esthetische waarde:
~~~~~~~~~~~~~~~~~~~

Het park van Beervelde is aangelegd in
romantische landschapsstijl met een formele tuin bezuiden het kasteel.
Met gebouwen, reliëf, bomen, boomgroepen, bos, weiden en water is op een
oppervlakte van 20 ha een samenhangend park met enkele sublieme
vergezichten gecreëerd.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het kasteel is vanaf het dorp niet zichtbaar. Een dreef leidt naar
het kasteel. In het park liggen verschillende dienstgebouwen ten westen
van het kasteel. Ze scheiden de formele moestuin en boomgaard van het
landschappelijke park. Diagonaal door het park loopt een vijver die de
indruk van een meanderende rivier schept. Verschillende
plantencollecties komen in het park voor.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


bij kasteeldomein van Beervelde

**Kastelen, landgoederen en aanhorigheden:**

 * hovenierswoning
 * landgoed
 * omheining
 * ijskelder


**Andere:**
stationsgebouw Beervelde

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * brug



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * hagen

**Kunstmatige waters:**

 * vijver


**Bos:**

 * loof
 * middelhout
