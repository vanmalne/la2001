Koekelarebos en kasteel Ter Heide
=================================

Anker ID: A30028
----------------



A.TEKSTUELE Omschrijving
------------------------

Deze ankerplaats ligt ten noorden van Bovekerke (gem. Koekelare) en
ten oosten van Beerst (gem. Diksmuide). De weg Beerst - Koekelare vormt
de noordelijke grens van de ankerplaats, de weg Beerst - Wijnendale
(gem. Torhout) de zuidelijke die wel onderbroken wordt door het kasteel
van Ter Heide en het arboretum. Deze ankerplaats ligt op een kleine
cuesta die een uitloper vormt van het plateau van Wijnendale. De
cuestarug helt af in noordwestelijke richting. De ondergrond bestaat uit
tertiair glauconiethoudend zand van de formatie van Tielt (oude
benaming: boven-Ieperiaan) dat bedekt wordt door een pleistocene
(lemige)zandlaag. In de valleien zijn holocene afspoelingssedimenten
aanwezig. De ankerplaats ligt op de hoogste gedeelten van deze cuesta.
De zandige textuur en de aanwezigheid van een podzol- of humushorizont
verklaren dat dit een oud veld- en bosgebied is op de kabinetskaart van
de Ferraris (ca. 1776). Het boscomplex was veel uitgebreider dan het
huidige In de ankerplaats liggen heel wat brongebieden van beken
(Kamarde-, Kasteel- en Westbeek). De Kamardebeek stroomt in
westzuidwestelijke richting. Rond de brongebieden en in de valleien
liggen vaak enkele bospercelen. Ze bestaan uit loof- en naaldbossen en
soms een hakhoutbos tussen een mozaïek van wei- en akkerland. Her en der
staan bomenrijen, knotbomenrijen en houtkanten langs perceelsgrenzen. De
zeer regelmatige blokvormige percelering is het resultaat van een
sub-recente ontginning (na WOII). Sommige wegen hebben restanten van
dreven en zijn vaak onverhard en/of smal. Verspreid liggen enkele zeer
natte percelen en vijvers/poelen die wellicht gegraven zijn. Het
wegenpatroon volgt grosso modo de helling van de cuestarug in
noordwestelijke richting of staat er dwars op. De kaarsrechte
Provinciebaan met bomen aan weerskanten vormt een uitzondering hierop.
Deze weg is tijdens de Oostenrijkse periode aangelegd. De weinige en
verspreide bebouwing bestaat uit enkele landbouwbedrijven. Hoeve
Praatbos vormt een typische ontginningshoeve die gaaf bewaard is. De
geïsoleerde bospercelen en de verspreide dreven geven dit gebied een
half open karakter met af en toe vergezichten naar polders en naar de
Handzamevallei. In het Praatbos ligt een Duits militiar kerkhof voor
slachtoffers uit WOI. Op dit ommuurde kerkhof staat het beeldenpaar
“Treurende Ouders” van Käthe Kollwitz. Het vormt één van de grotere
Duitse kerkhoven in ons land. Ten zuiden van de Provinciebaan ligt een
arboretum met waardevolle flora. Het zuidelijk gelegen kasteeldomein Ter
Heide ligt ingebed in een bos op het bronniveau van de Kasteelbeek. Een
klein park met enkele mooie vista's omingt het kasteel. De bij het
domein horende nutsgebouwen zijn nog aanwezig en goed bewaard.
Vermoedelijk gaat het domein terug op een site met walgrachtcomplex, die
bij de aanleg van het landschapspark sterk herwerkt werd. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

In het gebied dagzomen de glauconiethoudende zandgronden van de
formatie van Tielt (boven-Ieperiaan volgens oude benaming). Dit gebied
was eertijds een veldgebied met heide- en struikvegetatie. Deze
zandgronden vormen het brongebied van enkele beekjes. Het arboretum
herbergt enkele zeldzame planten- en boomsoorten.

Historische waarde:
~~~~~~~~~~~~~~~~~~~


Het huidige bos is een restant van een groter boscomplex volgens de
Oostenrijkse Kabinetskaart (1776) dat in oorsprong een veldgebied was.
De regelmatige percelering is het resultaat van een subrecente
ontginning (na WOII). De provinciebaan tussen Beerst en Torhout is een
oude kaarsrechte steenweg uit de Oostenrijkse periode. Het militaire
kerhof is één van de grootste voor Duitse militiaren uit WOI in ons
land. De kasteelsite gaat waarschijnlijk terug op een site met
walgrachtcomplex die momenteel moeilijk herkenbaar is. De gaafheid van
de diverse gebouwen (kasteel en nutsgebouwen) bepaalt hun historische
waarde.

Esthetische waarde:
~~~~~~~~~~~~~~~~~~~

De versnipperde stukken bos geven aanleiding tot
afwisselend open en gesloten landschap. Ze accentueren de hogere ligging
van het gebied dat zelfs vanuit de polder zichtbaar is bijhelder weer.
De bomenrijen in het gebied verbinden de restbossen. Het militaire
kerkhof heeft door zijn grootte, door het grote aantal gelijkende
grafstenen, door de aanleg en door het beeldenpaar "Treurende Ouders"
van Käthe Kollwitz een grote esthetische waarde. De gave gebouwen van
het kasteeldomein krijgen een esthetische meerwaarde door de omkadering
met het park, aangelegd in Engelse landschapsstijl.


Sociaal-culturele waarde:
~~~~~~~~~~~~~~~~~~~~~~~~~


Het militaire kerkhof is één van de
grootste voor Duitse slachtoffers in ons land.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De kaarsrechte loop en de dreef bepalen de ruimtelijk- structurerende
waarde van de Oostenrijkse steenweg.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Macroreliëf:**

 * macroreliëf

uitloper van het plateau van Wijnendaele

**Hydrografische Elementen:**

 * beek


brongebied voor Kamarde-, Kasteel- en Westbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


Ter Hiede

**Kastelen, landgoederen en aanhorigheden:**

 * kasteel
 * toren
 * hovenierswoning
 * boswachterswoning
 * landgoed


omwalling

**Bouwkundig erfgoed:**

 * herberg


Herberg Wikkelaar

**Landbouwkundig erfgoed:**

 * hoeve


Hoeve Praatbos,

**Militair erfgoed:**

 * bunker


militaire begraafplaats uit WOI te Vladslo met beeldenpaar "Treurende
Ouders"

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Oostenrijkse periode


provinciebaan tussen Beerst en Wijnendaele

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant
 * knotbomenrij
 * perceelsrandbegroeiing

dreef langs provinciebaan, houtkant ten noorden van begraafplaats,
dreven bij kasteel

**Kunstmatige waters:**

 * poel
 * vijver


veedrinkpoel

**Topografie:**

 * blokvormig


hydrografisch net is mede bepalend voor percelering

OPMERKINGEN EN KNELPUNTEN
~~~~~~~~~~~~~~~~~~~~~~~~~

Langs de provinciebaan Beerst-Torhout staat heel wat bebouwing met naast
woningen ook enkele bedrijven en handelszaken. Deze oprukkende
lintbebouwing doet uiteraard afbreuk aan de vergezichten in dit gebied.
Daarnaast dreigt op deze manier het gebied versnipperd te worden en
afgesneden van de bospercelen buiten de ankerplaats. In het gebied
liggen enkele grote landbouwbedrijven met soms vrij recente
uitbreidingen die storen in het landschap. De perceelsrandbegroeiing is
sterk achteruitgegaan en dient behouden en zelfs hersteld te worden. Op
deze manier kan de historische perceelsrandbeplanting dit landschap
herkenbaarder en een grotere esthetische waarde geven, en kan de
beplanting als ecologische corridor fungeren tussen de verspreide
bossen.
