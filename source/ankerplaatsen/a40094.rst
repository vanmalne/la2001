Rovorst en Kanakkendries
========================

Anker ID: A40094
----------------



C.TEKSTUELE Omschrijving
------------------------

Deze ankerplaats strekt zich over het grondgebied van de gemeenten
Brakel en Schorisse uit. Het omvat de bronhoofden van drie parallel
lopende beken, de Vaanbuikbeek, de Roosmeersbeek en de Slijpkotbeek. Dit
zijn allen zijbeken van de Zwalm, deze laatste loopt iets meer
oostwaarts. Het heuvelig karakter van dit gebied wordt veroorzaakt door
de sterke erosiewerking van talrijke kleine waterlopen. Tussen de
valleitjes, die west- oostwaarts georiënteerd zijn, liggen hoge kouters.
Vanop de hogere gebieden heeft men een weids uitzicht, terwijl in de
depressies het landschap erg gesloten is. Dit gebied behoort
hydrografisch tot de Zwalm, deze mondt in de Schelde uit. De andere
zijde van de waterscheidingsheuvel in het westen van de ankerplaats,
wordt via de Maarkebeek, rechtstreeks in de Schelde ontwaterd. Het
landschap rond Rovorst en Kanakkendries bevat een aantal unieke
bronbossen met een waardevolle bronbosflora. De bronbossen zijn in de
diepere delen van de valleien gelegen. Het gave landschap is een complex
van bronbossen, vochtige weiden, houtkanten, beken, taluds, akkers,
perceelsrandbegroeiing, kaphagen, poelen, hoeves…. Het reliëf is sterk
golvend, de hoogte varieert tussen de 110 en 45 meter. De westelijke kam
die het gebied begrenst en tevens de waterscheiding met het
Maarkebeekbekken vormt, ligt op een hoogte tussen de 100 en 110 meter.
Op de dalwanden komen verschillende verglijdingen door. Zo worden de
taluds veroorzaakt. Op de steile hellingen is de Kwartaire leemmantel
dikwijls grotendeels weggeërodeerd en ligt een keienvloer aan de
oppervlakte die tot het Tertiair behoord. Dit heeft zijn weerslag in het
bodemgebruik. Op Ferraris is dit gebied een landschap dat uit stroken
meersen, weiden en grote bospercelen in de valleien bestaat en op de
hoge gebieden uit open akkercomplexen bestaat. De meersen zijn door
perceelsrandbegroeiing omzoomd. Op de overgang van kouter naar vallei is
wat lintbebouwing aanwezig. Rond de Slijpkotbeek is een bos te zien, dat
nu in oppervlakte is afgenomen. Rond de twee andere valleien is de
oppervlakte bos ook geslonken, daar was toen reeds een afwisseling van
meers en bos. Het landschapsbeeld blijft op de kaart van Vandermaelen
(1851) en op volgende topografische kaarten behouden. De beboste
oppervlakte kan wel wat schommelen maar het globale landschapsbeeld
blijft gedurende de eeuwen behouden. De bewoning kent op de
verschillende topografisch kaarten wel een uitbreiding. In de Vlaamse
Ardennen komen kaphagen van es of Haagbeuk voor. Ze onderscheiden zich
van gewone knotbomenrijen omdat ze bestaan uit lage knotbomen met een
erg kleine plantafstand. Ze staan steeds in de buurt van het erf, en het
loof ervan werd in de tweede helft van de 18e eeuw en in de 19e eeuw
waarschijnlijk aan het vee gevoederd. Het toponiem Wolfskerke, in het
zuidwesten van de ankerplaats wordt reeds in 1177 vermeld. De Sint-
Salvatorabdij van Ename verwierf reeds in de 12e- 13e eeuw deze
heerlijkheid die te Opbrakel geënclaveerd was. Centraal op de heuvelkam
en omgeven door oude landerijen lag het verdwenen oude "Hof te
Wolfskerke", als pachthoeve en één van de twee gelijktijdige
uitbatingscentra van de abdij op Wolfskerke, die vanaf de 15e eeuw
vermeld wordt. Mogelijks gaat het meermaals verplaatste "Hof te
Wolfskerke" als voortzetting van de vroegere cijnshoeve waarschijnlijk
in oorsprong terug op de middeleeuwse ontginning van Wolfskerke door
lokale bewoners. Midden de 17e eeuw werd de hoeve 100m meer zuidwaarts
opnieuw opgetrokken uit recuperatiemateriaal van de uit minstens 15e
eeuw daterende hoeve. Midden de 18e eeuw en op het einde van de 19e eeuw
gebeurden meerdere aanpassingen. Het indrukwekkende semi- gesloten
hoevecomplex is landschappelijk erg opvallend gelegen op een heuvelkam,
omgeven door landbouwgronden. Aan de straatzijde staat een
wegkapelletje. Het Mullenkasteel, ook kasteel van Wolfskerke genaamd, is
in 1893 gebouwd als woning bij het "Hof te Wolfskerke". De bak- en
hardstenen villa heeft een kasteelallure en is in eclectische stijl
gebouwd, waarvan bepaalde elementen aan de neo- gotiek ontleend zijn. Op
de Kanakkendries ligt een gesloten hoeve met 19e eeuwse hoevegebouwen.
Een linde staat aan de oostzijde aan de straathoek. Ten noordwesten in
de hoek van de boomgaard en achter de wegkapel, ligt een tweedelig
bakhuis van baksteen en hout naaste een houten houtloods. Aan de
overzijde van de straat staat een houten dwarsschuur. Aan Rovorst staat
nog een in grote, gesloten hoeve met fraai volume. Deze is overhoeks
ingeplant aan straat met een rij van vier linden. De bakstenen gebouwen
met quasi vierkante aanleg dateren uit de 19e eeuw, deels in de 20e eeuw
vernieuwd.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het landschap rond Rovorst en Kanakkendries bevat een aantal unieke
bronbossen met een waardevolle bronbosflora. Op de dalwanden komen
verschillende verglijdingen door. Het gebied omvat de bronhoofden van
drie parallel lopende beken, de Vaanbuikbeek, de Roosmeersbeek en de
Slijpkotbeek. Dit zijn allen zijbeken van de Zwalm.

Historische waarde:
~~~~~~~~~~~~~~~~~~~


Op de kaart van Ferraris (ca.1775) zien we een afwisseling van
beboste en met weilanden bezaaide valleitjes en grote, open
akkercomplexen ertussen. De bewoning situeert zich in rijgehuchten, op
de overgang van kouter naar vallei gelegen. Er komen een aantal
belangrijke hoeven voor, zoals Wolfskerke, een stichting van de abdij
van Ename. Deze hoeve werd reeds in de 15e eeuw vermeld.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

We zien een afwisseling van beboste en met weilanden bezaaide
valleitjes en grote, open akkercomplexen ertussen. De bewoning situeert
zich in rijgehuchten, op de overgang van kouter naar vallei gelegen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * markante terreinovergang
 * holle weg

**Hydrografische Elementen:**

 * waterloop
 * beek
 * vallei
 * meander


**Geologie:**

 * ontsluitingen



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur
 * stal


**Kerkelijk erfgoed:**

 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * hagen
 * knotbomenrij
 * kaphaag
 * perceelsrandbegroeiing

**Historisch stabiel landgebruik:**

 * permanent grasland
 * kouters


**Typische landbouwteelten:**

 * hoogstam


**Bos:**

 * loof
 * middelhout
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

In het gebied komen verschillende hoogspanningsleidingen voor.
