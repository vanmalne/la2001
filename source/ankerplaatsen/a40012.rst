Grote Kreek en Pereboomsgat
===========================

Anker ID: A40012
----------------

**Landschap**



C.TEKSTUELE Omschrijving
------------------------

Het Krekengebied van Overslag-Zuiddorpe situeert zich ten oosten van
het kanaal Gent-Terneuzen, meer bepaald tussen Zelzate en Koewacht. Het
heeft als noordelijke grens de Axelse linie met de voormalige forten en
langs de zuidzijde wordt het begrensd door de dekzandrug van Zelzate-
Stekene. In dit overgangsgebied komt het dekzand aan de oppervlakte als
zwak ontwikkelde, zuidwest-noordoost gerichte ruggen. Ze worden
gescheiden door lagere delen met een dun marien dek. Zowel oude
woonkernen als de lokale wegen zijn gebonden aan de dekzandruggen. Zo
liggen Zuiddorpe en Nieuwemolen op de meest noordelijke rug, de
zuidelijke rug verbindt Overslag met Koewacht in de Zandstreek. Deze
laatste weg loopt voor een deel op de Papdijk en vormt tevens de
zuidelijk grens van deze ankerplaats. Het bodemgebruik wijst duidelijk
op kenmerken van een overgangsgebied. Op de ruggen komt er naast het
akkerland een opvallend groot aantal weilandpercelen voor. De lagere
delen vertonen eerder typische polderkenmerken. Ze liggen praktisch
volledig onder akkerland met uitzondering van het permanent weiland in
de laagste delen van de depressies die aansluiten bij al dan niet
verlande kreken. De percelering is gevarieerd. Op de ruggen vindt men
nog restanten van de vroegere kleinschalige blokpercelering. Deze
kleinschaligheid is vooral duidelijk langs de zuidelijk, niet
ruilverkavelde zoom op Belgisch grondgebied, gelegen in de buurt van
Overslag en Kruisstraat; de percelering bestaat er uit stroken of een
complex van stroken en regelmatige blokken. Visueel- ruimtelijk wordt de
opbouw van het landschap bepaald door de afwisseling van ruggen die
aanleunen bij de Zandstreek en door laagten met de kenmerken van een
open polderlandschap. De Grote Kreek en het Pereboomsgat zijn via de
Watergang van de Moerbekepolder met elkaar verbonden. Ze maken deel uit
van een groter krekencomplex, die zich voor een gedeelte in Nederland
situeert. Oorspronkelijk was dit gebied een zuidelijk uitloper van een
zijtak van de Axelse kreek (nl. Moerspuische watergang). Het gebied
wordt gekenmerkt door een fraai gradiënt in bodemtypes met overgangen
van zand, lemig zand, zandleem, klei naar zware klei. Op de meeste
plaatsen zit het Pleistoceen zand op geringe diepte. Aan de zuidwest
oever van de Grote Kreek en op verschillende plaatsen aan het
Perenboomsgat heeft zich een veenbodem ontwikkeld. Het is niet bekend in
hoeverre deze veenbodems nog intact zijn en hun typische begroeiing
behielden (verdroging en overbemesting vormen de grootste bedreigingen).
De Grote Kreek is een brede, licht brakke waterkreek met weinig
oevervegetatie (aan drastische uitbaggering te wijten) en met verstoring
door waterrecreatie. De westelijke uitloper van deze kreek heeft een
beter ontwikkelde oevervegetatie, maar eveneens sporen van vergraving.
De zuidelijke uitloper van de Grote Kreek bevat restanten van een
halofiele vegetatie. De watergang van de Moerbekepolder vormt een
verbinding met de oostelijke kreekrestanten 'Ketelaersgat' (annex
wilgenbosje met populier en naaldhout) en 'Pereboomsgat' (deels met goed
ontwikkelde oevervegetatie). Grasland met repelpercelering) bevindt zich
op de drogere lemig zand- tot licht zandleemgronden; akkers op de
zandleem- en kleigronden. Langs de Grote Kreek bevindt zich ruderaal
populierenbos. De Nederlandse Karnemelkpolder met zijn kreekrestanten
grenst aan deze ankerplaats. Een deel van Pereboomsgat ligt op
Nederlandse zijde, waar er kreekrandbeheer voorzien is. De Nederlandse
kreekresten zijn verland met riet, verbost tot vochtig loofbos met
breedbladige wilgen of met natte oevervegetaties. Op de hoek van de
Papdijk en de Ooststraat staat de alleenstaande voormalige
onderwijzerswoning, met achterliggend de vroegere klaslokalen van de
gemeenteschool van de wijk Kruisstraat. De gebouwen zijn naar plannen
uit 1869 gebouwd. Om het ontstaan van de polders met zijn kreken te
kunnen situeren moet men terug in de tijd. Het hele gebied behoort tot
de Vlaamse Vallei, een paleovallei, die 25 000 jaar geleden, bij de
aanvang van het Boven-Pleni-Glaciaal, nagenoeg volledig met puin, dat
door verwilderde rivierstelsels werd aangevoerd, opgevuld werd. Toen op
dat moment de fluviatiele activiteit daalde steeg de eolische
activiteit. Hierdoor ontstonden de dekzanden, die hoofdzakelijk van
lokale oorsprong waren. Ze ontstonden door eolische herwerking van de
fluviatiele afzettingen uit het Onder- en het Boven-Pleni-Weicheliaan.
De dekzanden worden in de Vlaamse Vallei in parallelle ruggetjes
afgezet. Het Tertiaire substraat ligt onder een meer dan twintig meter
dik pakket van jong-Kwartaire sedimenten bedolven. De huidige
poldergrens komt overeen met de meest landinwaarts gelegen kustlijn.
Deze liep dikwijls tot aan een dekzandrug, die een natuurlijke barrière
tegen mariene overstromingen vormde. Deze zandruggen konden op
verschillende plaatsen doorgeslagen worden met het ontstaan van donken
tot gevolg. Het jonge polderlandschap, op mariene kleien en zanden, is
tijdens de voorbije eeuwen uit de zee geboren. In het zuiden wordt het
door een ketting van dijken van een veel ouder landschap op dekzanden
afgesloten. Het huidige krekengebied was voor de overstromingen, die
vanaf de 12e eeuw het gebied troffen, een dekzandgebied dat reeds
ontgonnen was en van een grachten- en wegenstelsel voorzien. Ten noorden
van de dekzandrug loopt dit 12de- eeuwse landschap onder het polderdek
verder. Naarmate men noordelijker gaat daalt de hoogteligging en stijgt
de grondwaterspiegel relatief, tot boven het maaiveld. Hierdoor komen er
steeds meer moerassen voor en kon een veenpakket tot ontwikkeling komen.
Waar het veendek het dikste is, is ook het bovenliggende mariene
kleipakket dik waardoor deze veenlagen nu niet meer in het landschap te
herkennen zijn. Het is pas vanaf de 12e eeuw dat dit gebied in de greep
van zware zeeoverstromingen komt. Voor het ontstaan van de huidige
benedenloop van de Westerschelde in 836 konden de noordwesterstormen
immers niet zover landinwaarts dringen. Het gebied, dat niet door
duinengordels beschermd is, kende de ene na de andere catastrofale
overstroming, waarbij telkens nieuwe lagen marien zand en klei op de
dekzanden worden afgezet. De mariene oorsprong van de kreken is nog
duidelijk herkenbaar door het voorkomen van zoutminnende planten. Grote
kloosterorden kwamen zich vanaf de 12e eeuw in het gebied vestigen om
het in beheer te nemen. Monniken en broeders werden financiers en
uitvoerders van grote werken die zouden leiden tot de ontginning van een
rijke en vruchtbare streek. Toen er op het einde van de 12e eeuw in de
steden een grotere behoefte aan brandstof ontstond werden de moeren
economisch bijzonder interessant. De grootgrondbezitters organiseerden
grootscheepse ontginningen van de veenlagen. Er ontstonden nieuwe
nederzettingen voor turfstekers en daarnaast werd ook aan zoutwinning
gedaan. Na de overstromingen van de 14e eeuw, o.a. te wijten aan de
slechte toestand van de dijken die wegens voortdurend politiek gekrakeel
verwaarloosd werden, werd het turfsteken een gevaarlijke zaak. Toch gaat
het turfsteken nog enkele eeuwen op een kleinere schaal door. Tijdens de
jongste twee eeuwen werden nog enkele polders op de zee gewonnen, dit op
een rationele en grootschalige wijze. Gedurende beide wereldoorlogen
werden weerom omwille van strategische redenen heel wat polders onder
water gezet. Na de 2e Wereldoorlog komt de schaalvergroting van de
landbouw opzetten; oude patronen verdwijnen, oude dijken worden
afgegraven om plaats te maken voor grote percelen. De kreken verlopen
opvallend rechtlijnig en vertonen orthogonale richtingsveranderingen.
Dit verschijnsel doet zich niet alleen voor bij brede kreken, maar ook
bij smalle, verlande kreekarmen. Dit verloop is onnatuurlijk en
suggereert een antropogene invloed. Uit de naam van de kreken op sommige
17e eeuwse kaarten en uit de vergelijking van het krekenpatroon met de
kaart van P.Pourbus kan dus besloten worden dat het overstromingswater
een bestaand tracé van wegen en grachten gevolgd heeft. De watergangen
werden door het instromende water geërodeerd en verbreed, waardoor de
wegen die naast die watergangen liepen uiteindelijk verdwenen. Dit
verklaart het hoekige verloop van de kreken in dit gebied. De vorm van
de open en verlande kreken hebben een herkenbare structuur die door de
toenmalige ruimtelijke indeling bepaald werd; dit in scherp contrast tot
de kreken in de kustpolders.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Deze kreken zijn gelegen in krekengebied ten oosten van het kanaal
Gent-Terneuzen, op de overgang naar de dekzandrug Maldegem-Stekene.
Het gebied wordt door een grote vogelrijkdom gekenmerkt. Het stukje
polder 'Het Eiland' wordt volledig omringd door een kreekrestant.

Historische waarde:
~~~~~~~~~~~~~~~~~~~


De vorm van de Grote Kreek is duidelijk herkenbaar op de kaart van
Ferraris en Vandermaelen in de huidige structuur, hoekig verloop. Het
omliggend landschap is open gebied. De vorm van de kreek Perenboomgat is
nog identiek tov Ferraris (ca.1775), Vandermaelen (ca.1850) en MGI
(ca.1949), maar ze is nu grotendeels verland en ligt onder akkerland en
in het noordelijk deel bos. De zuidelijke grens van de ankerplaats wordt
door de Papdijk gevormd, deze ligt op een zandrug. In het patroon van de
dijken zijn de doorbraakpunten vaak nog te zien, als sporen van de
vroegere overstromingen.

Esthetische waarde:
~~~~~~~~~~~~~~~~~~~

De kreek is duidelijk herkenbaar op de orthofoto,
ze heeft een hoekig verloop en een bomenrij langs de westelijke oever.
Het is een open landschap, op enkele bospercelen na, in een poldergebied
met regelmatige percelen. 'Het Eiland' is letterlijk een eiland,
temidden van het kreekrestant. De vorm van het eiland lijkt sprekend op
een peer.


Sociaal-culturele waarde:
~~~~~~~~~~~~~~~~~~~~~~~~~




Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De kreken met de dijken zijn typeren voor de polders. De kreken
hebben een hoekig verloop, dit doordat het instromende water bij het
ontstaan van de kreken, bestaande wegen en waterlopen volgde. De dijken,
met de vegetatie op het dijklichaam, begrenzen het zicht in de polders.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf

**Hydrografische Elementen:**

 * waterloop
 * kreek


Watergang van de Moerbekepolder, Grote Kreek en Pereboomsgat

**Moerassige gronden:**

 * moeras
 * veen
 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Klein historisch erfgoed:**

 * grenspaal


langs de grens met Nederland bevinden zich verschillende grenspalen

 **Andere:**
voormalige onderwijzerswoning met achterliggend de voormalige
klaslokalen van de gemeenteschool

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Spoorweg:**

 * oude tramroute

nu een betonweg

**Waterbouwkundige infrastructuur:**

 * dijk


Papdijk, Oude Zeedijk

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij

**Topografie:**

 * blokvormig


**Historisch stabiel landgebruik:**


akkers in polder

**Bos:**

 * loof
 * broek
 * hooghout
 * struweel


**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~~

De ruilverkaveling heeft binnen het afgebakende gebied de gebruikskavels
veranderd; de akkers zijn groter geworden. Een grote visuele invloed
heeft dit echter niet aangezien het hier oorspronkelijk al een open
landschap betrof. De Grote Kreek werd uitgebaggerd omwille van
zandwinning. Het opgehoogde terrein ten westen van de Grote Kreek is nu
met populieren beplant. Pereboomsgat grenst aan Nederland waardoor maar
de helft van de kreek in de afbakening van de ankerplaats kon opgenomen
worden. Het 'Eiland', omsloten door het Pereboomsgat, is een akker die
in de zomer met maïs beplant is, dit verbergt de U- vorm van het
kreekrestant.



