Antitankgracht
==============

Anker ID: A10074
----------------



C.TEKSTUELE Omschrijving
------------------------

De antitankgracht situeert zich ter hoogte van de tweede fortengordel
rond de stad Antwerpen en loopt van de Antwerpse Baan te Stabroek via de
gemeenten Kapellen, Brecht en Schilde tot aan het Albertkanaal te Ranst.
Daarmee volgt het traject in grote lijnen de voormalige
hoofdverdedigingslinie rond Antwerpen: vanaf de Schelde ten noorden van
het oude fort Frederik-Hendrik, langs het fortje van Berendrecht, de
schans van Smoutakker, het fort van Brasschaat tot aan het kanaal
Dessel-Turnhout-Schoten en vandaar langs het fort van 's Gravenwezel, de
schans van Schilde en het fort van Oelegem tot het Albertkanaal nabij de
schans van Massenhoven. Na de onafhankelijkheid van België in 1830, was
de overheid verplicht een eigen verdedigingsstelsel uit te bouwen.
Omwille van een gebrek aan natuurlijke grenzen en hindernissen moest de
tactiek van de geconcentreerde versterking aangewend worden: een aantal
plaatsen, waaronder Antwerpen, zouden versterkt worden om in tijd van
oorlog als toevluchtsoord voor de regering en het leger dienst te kunnen
doen. Zo kwamen o.a. de Brialmontvesting, de veiligheidsgordel van
forten en de defensieve dijk op linkeroever tot stand. Door een evolutie
in de aanvalstactieken en de gebruikte artillerie, was bij elke
vijandige aanval een aanpassing of verbetering van de verdedigingslinie
nodig. Toen na de Eerste Wereldoorlog de tactiek van de geconcentreerde
versterking en daarmee ook de rol van het verschanste Antwerpen, was
uitgespeeld en er reeds nieuw oorlogsgevaar dreigde, werd besloten 3
'anti-Duitse stellingen' op te richten. Deze stellingen zouden vanaf
1936 worden voorzien van een 'antitanksysteem', de zogenaamde
'antitankgracht'. Zo werd in 1936 gestart met de studie voor de aanleg
van een antitankgracht en in 1937 werden de graafwerken toegewezen aan
enkele grote Antwerpse bouwondernemingen. Er werd gekozen voor een
'natte gracht', die werd gegraven in een 'getenailleerd tracé'. Dit is
een zaagtandvormig tracé, waarin de rechte stukken door stompe hoeken
met elkaar verbonden zijn om afweergeschut, geplaatst in betonnen
bunkers, mogelijk te maken. Daar het Kanaal Dessel-Turnhout-Schoten de
waterscheidingslijn vormde, konden het noordelijke en zuidelijke deel
van de gracht via twee tapsluizen met kanaalwater gevoed worden.
Sluisbunkers of stuwsluizen deelden de gracht op in 16 panden en zorgden
voor een 'overbrugging' van het natuurlijke hoogteverschil op het tracé.
Een bodem van ten minste 6 meter breedte, een diepte van minstens 3
meter met een minimum waterstand van 2 meter en taluds van 45° maakten
de doorgang van een toenmalige pantserwagen onmogelijk, zodat de vijand
gedwongen werd per boot aan te vallen. De totale lengte van de gracht
bedroeg oorspronkelijk om en bij de 40 km. Bij de havenuitbreidingen
verdween echter een stuk tussen de Schelde en de rijksweg
Blauwhof-Berendrecht en bij de aanleg van de aanzet van het
duwvaartkanaal verdween het meest zuidelijke deel. De forten en schansen
die mee in de ankerplaats zijn opgenomen, zijn al ouder dan de
antitankgracht. Het merendeel werd gebouwd tussen 1906 & 1914 als deel
van de Hoofdweerstelling van de vesting Antwerpen, een fortengordel die
de stad tijdens WOI tegen vijandelijke bombardementen moest beschermen.
Na zijn demilitarisatie verloor de antitankgracht -net als de forten en
schansen- haar oorspronkelijke functie en groeide uit tot een
natuurwetenschappelijk en esthetisch waardevol lineair
landschapselement. Daar het tracé doorheen verschillende bodemtypes
loopt, omvat het verschillende vegetatietypes, wat een gevarieerde fauna
en flora meebrengt. Tevens sluit deze lintvormige ankerplaats bij enkele
andere ankerplaatsen aan, waardoor grotere natuur- en boscomplexen
worden gevormd. Als militair bouwkundig element, met een kenmerkende
opbouw en tracé en als restant van een verdedigingstactiek die de stad
Antwerpen heeft moeten beschermen tegen vijandelijke aanvallen tijdens
WOII kunnen we tevens een belangrijke historische waarde aan de
antitankgracht toekennen. Maar samen met de functie, gingen jammer
genoeg ook het onderhoud en beheer verloren, wat ongunstig was en is
voor het voorbestaan van het geheel. Eerder genomen initiatieven voor
herstel en beheer dienen daarom gecoördineerd en bestendigd te worden
teneinde het voortbestaan van de antitankgracht en haar intrinsieke
waarden te verzekeren.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Langsheen de antitankgracht vindt men een rijk gevarieerde begroeiing
terug daar zij voor een groot deel van de in het Kempens district
voorkomende begroeiingtypes een toevluchtsoord betekent. Tegelijkertijd
weerspiegelen de oevers van de antitankgracht dan ook vrij
representatief de typische begroeiingen van de Kempen. De aanwezigheid
van open water, in combinatie met de begroeide oevers gaat gepaard met
een rijke, -al dan niet permanent- aan water gebonden fauna en de
forten, bunkers en schansen bieden mogelijkheden als overwinteringplaats
voor vleermuizen.

Historische waarde:
~~~~~~~~~~~~~~~~~~~


De kenmerkende opbouw en het typische tracé van de antitankgracht
geeft dit inventief, militair bouwkundig element een belangrijke
historische waarde. Tevens hebben de binnen de ankerplaats nog aanwezige
militaire kunstwerken als forten, schansen, sluizen en sluisbunkers op
zich ook een historische waarde als restant van een verdedigingstactiek
die sinds de Belgische onafhankelijkheid de stad Antwerpen heeft moeten
beschermen tegen vijandelijke aanvallen.

Esthetische waarde:
~~~~~~~~~~~~~~~~~~~

De antitankgracht kent een grote variatie over
haar kilometers lange traject. Als waterbouwkundig element is zij soms
breed, dan weer vrij smal; en hoge, steile oevers wisselen af met eerder
zachthellende of zelfs vlakke oevers. Als onderdeel van een landschap
doorkruist zij vele verschillende bergroeiingtypes. Dit alles samen
resulteert in een lijnvormig element met vele verschillende
verschijningsvormen, wat dit oorspronkelijk militair bouwwerk een unieke
esthetische waarde geeft.


Sociaal-culturele waarde:
~~~~~~~~~~~~~~~~~~~~~~~~~


De antitankgracht en de bijhorende
militaire bouwwerken weerspiegelen vandaag de belangrijke rol die de
stad Antwerpen doorheen de geschiedenis van het onafhankelijke België en
in tijden van oorlog kreeg toebedeeld. Antwerpen had de functie van
toevluchtsoord dat tot op het laatste moment gevrijwaard moest blijven
van vijandelijke invallen.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De antitankgracht betreft een opvallend lineair landschapselement dat
zich van noordwest richting zuidoost doorheen de Antwerpse
Scheldepolders en Kempen slingert. Over een deel van haar traject vormt
de antitankgracht een dominerend element in het landschap, maar op
andere plaatsen gaat ze dan weer helemaal op in de omgeving.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * markante terreinovergang

**Moerassige gronden:**

 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Militair erfgoed:**

 * fort
 * schans
 * bunker
 * verdedingingslinie



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * brug
 * sluis
 * grachtenstelsel
 * lijnpad


Antitankgracht, grachten rondom de forten en schansen

 **Andere:**
aarden dammen

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant

**Historisch stabiel landgebruik:**

 * heide


**Bos:**

 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Een gebrek aan onderhoud en beheer hebben ongunstige gevolgen voor de
antitankgracht als natuurwetenschappelijk en esthetisch waardevol
landschapselement. Eerder genomen initiatieven voor herstel en beheer
dienen gecoördineerd en bestendigd te worden teneinde het voortbestaan
van de antitankgracht te verzekeren. Het probleem met betrekking tot de
reservatiestrook voor het duwvaartkanaal, dat voorzien was op de plaats
van de antitankgracht, behoort sinds de afschaffing van de plannen voor
het duwvaartkanaal door de Vlaamse Regering tot het verleden.
