Vallei van de Kindernouwbeek
============================

Anker ID: A10045
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * beek


Kindernouwbeek

**Moerassige gronden:**

 * moeras



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant

**Kunstmatige waters:**

 * turfput


**Topografie:**

 * repelvormig
 * opstrekkend


**Historisch stabiel landgebruik:**

 * heide


heiderelicten

**Bos:**

 * naald
 * loof
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Knelpunt is de aanwezigheid van weekendverblijven, waarvan de inpassing
in het landschap moet worden nagestreefd en uitbreiding moet worden
vermeden.

--------------

B.landschapswaarden
-------------------

Wetenschappelijke waarde:
Als intact gebleven valleigebied van een laaglandbeek
vertegenwoordigt deze ankerplaats een belangrijke geomorfologische
waarde. Door de sterk variërende milieuomstandigheden zoals
vochtigheidsgradiënten, bodemtypen, verschillen in voedselrijkdom en
dankzij de goede waterkwaliteit van het hydrografisch net, vinden we
hier op een eerder beperkte oppervlakte een rijke verscheidenheid aan
begroeiingen. Deze floristische rijkdom gaat gepaard met een gevarieerde
en soms zeldzame fauna.
Historische waarde:
De historische waarde van dit landschap wordt bepaald door de nog
steeds aanwezige en herkenbare oude landschapsstructuur en
landschapsopbouw van een Kempens valleigebied, die de verschillende
historische ontginningsfazen perfect weerspiegelen. Bij Ferraris en
Vandermaelen herkennen we deze ankerplaats reeds als een opvallend stuk
beekvallei, gedomineerd door moerassige graslanden, doorweven met
grachten, afgewisseld met stukjes heide en enkele percelen bos. De
kaarten van het MGI geven de situatie in het begin van de 20ste eeuw:
grote delen van het grasland zijn opgedeeld in smalle rechthoekige
percelen. Deze perceelsstructuur wijst op vroegere turfontginningen en
bleef tot vandaag in het landschap bewaard.
Esthetische waarde: Door de kleinschalige variatie van open, halfopen
en gesloten structuren met een zeer verscheiden opbouw, heeft dit
valleilandschap een veelzijdig uitzicht. De talrijke zandwegen met brede
bermen, het complex van houtkanten en bomenrijen en de smalle
perceleringen benadrukken samen het traditionele landelijk aspect van
het geheel..
Sociaal-culturele waarde : Als turfwingebied was de
Kindernouwbeekvallei vroeger een leverancier van brandstof voor de
plaatselijke bevolking.
Ruimtelijk-structurerende waarde:
Het landschap van de Kindernouwbeek betreft een gaaf fragment van een
goed bewaarde landschappelijke chronosequentie die het resultaat is van
een opeenvolging van verschillende ontginningsfazen. Verder heeft het
een veelzijdig uitzicht door het op een kleine schaal voorkomen van
structureel sterk verschillende begroeiingen en vormt het zo een sterk
contrast met de monotone omgeving.

--------------

C.TEKSTUELE Omschrijving
------------------------

De Kindernouwbeek is gelegen te Lille ten zuiden van de autosnelweg
E34. Verder wordt de ankerplaats begrensd door de Wechelsebaan en de
Broekzijstraat in het oosten en de Roverstraat in het zuiden en westen.
Het betreft een mooi voorbeeld van een oude landschapsstructuur en
landschapsopbouw in de vallei van een Kempense laaglandbeek. De
Kindernouwbeek en omgeving vormen een gaaf fragment van een goed
bewaarde chronosequentie in het landschap die het resultaat is van
verschillende historische ontginningsfazen. De oudste ontginningskern is
Lille, wat wordt omgeven door open akkerland, waarrond vervolgens
jongere rijbewoning tot stand kwam. Tussen deze bewoningsas en de
eigenlijke (natte) valleigronden rond de Kindernouwbeek ontstond
gesloten landbouwgrond met blokpercelen omgeven door houtkanten. De
valleigronden werden als beemden en hooilanden gebruikt en hebben een
typische strookvormige en opstrekkende percelering die met turfwinning
wordt geassocieerd. Ten westen van de vallei komt droge heide voor die
het resultaat is van vroegere ontginningen. Wegens de uitgestrektheid
van de chronosequentie en de verdere evolutie van de andere fragmenten,
wordt echter enkel het valleigebied in de ankerplaats opgenomen,
niettegenstaande het gehele ruimtelijke complex bijna uniek is. In de
18de eeuw bestond de vallei voor het grootste deel uit moerassige
graslanden en moeras. Een belangrijk deel ervan werd ontgonnen door
middel van een rastervormig grachtensysteem en zowel de grachten als de
Kindernouwbeek werden afgezoomd met hoogstammige bomen. De zo verkregen
hooilanden sloten aan bij een met hagen afgeboord akkerland dat overging
in een groot open akkergebied of 'open-field'-landschap dat zich
uitstrekte tot aan de dorpskern van Lille. Aan de westelijke kant van de
vallei bevond zich een uitgestrekt heidegebied. Bij Vandermaelen (1854)
vinden we een sterk gelijkende situatie terug. De vallei wordt
gedomineerd door grasland met hier en daar restantjes van heide en
enkele kleinere stukjes bos. De kaarten van het MGI geven de situatie in
het begin van de 20ste eeuw: grote delen van het grasland zijn opgedeeld
in smalle rechthoekige percelen. Deze nog steeds voorkomende langgerekte
percelen met talrijke restanten opgaande begroeiing, die het landschap
een gesloten indruk geven, zijn het resultaat van vroegere
turfontginningen. De bospercelen zijn nagenoeg niet uitgebreid en aan de
westzijde van de vallei komt nog steeds heide voor. Het open akkerland
rond de dorpskern van Lille wordt stilaan versnipperd door bewoning en
beplanting. Vandaag komen in de vallei van de Kindernouwbeek vele
struwelen en moerasbossen voor. Verder werden verschillende putten
gegraven en vinden we verspreid weekendverblijven. Als intact gebleven
valleigebied van een laaglandbeek vertegenwoordigt deze ankerplaats een
belangrijke geomorfologische waarde. Door de sterk variërende
milieuomstandigheden zoals vochtigheidsgradiënten, bodemtypen,
verschillen in voedselrijkdom en dankzij de goede waterkwaliteit van het
hydrografisch net, vinden we hier op een eerder beperkte oppervlakte een
rijke verscheidenheid aan begroeiingen. Deze gevarieerde
vegetatiestructuur en floristische rijkdom gaat gepaard met een rijke
fauna waaronder een aantal zeldzame broedvogels, alsook opmerkelijke
vlindersoorten. De afwisseling in structuur en begroeiing geven het
landschap een veelzijdig uitzicht en de smalle percelen en talrijke
lijnvormige landschapselementen benadrukken het traditioneel landelijk
aspect.
