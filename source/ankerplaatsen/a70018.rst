Kanne en plateau van Caestert
=============================

Anker ID: A70018
----------------

**Landschap**



C.TEKSTUELE Omschrijving
------------------------

Kanne is gelegen aan de benedenloop van de Jeker, die enkele
kilometers verder in de Maas uitmondt. Het Jekerdal, evenals het in
1930-34 aangelegde Albertkanaal, is er ca. 40 tot 50 meter diep in het
substraat ingesneden, waardoor zeer steile hellingen voorkomen. De
oostelijke dalhelling is doorsneden met droge valleien. Het smalle en
langgerekte interfluvium tussen Jeker en Maas is de Sint-Pietersberg
(deels gelegen in Luik, Belgisch en Nederlands Limburg), tijdens het
Kwartair gevormd door verticale erosie van deze rivieren. Op de
hellingen dagzomen o.a. krijtformaties van het Maastrichtiaan, vaak
ontsloten door ondergrondse groeves. Zij zijn rijk aan fossielen
(paleontologisch belang). Het geheel vormt zowel natuur- en
cultuurhistorisch als landschappelijk nog steeds een zeldzaam
samenhangend geheel. De Sint-Pietersberg vormt als het ware een ca. 8 km
lange kalkheuvel, bestaande uit krijtlagen, plaatselijk bedekt met fijn
zand, waarover zich een laag Maasgrind uitspreidt. Een dunne laag
Haspengouwse leem bedekt het geheel. Hier en daar komen zwerfstenen
voor: enorme rotsblokken, afkomstig uit de Ardennen, en tijdens de
ijstijden door de Maas afgezet. Het landschappelijk meest gave deel van
de Sint-Pietersberg is het plateau van Caestert, dat zich op het
grondgebied van Kanne situeert. De akkers en weiden, loofbossen,
struwelen en houtkanten, zowel als de onbegroeide kalkrots vormen een
aangename en boeiende verscheidenheid. Eeuwenlang werden de droge
kalkgraslanden door schaapherders en hun kudden van "mergellandschapen"
beweid. Door hun ligging en reliëf vertonen de zuidwest georiënteerde
hellingen een uitzonderlijk microklimaat. De krijtformaties in de
ondergrond, afgewisseld door vuursteenbanken, verklaren de
karstverschijnselen zoals dolinen, orgelpijpen e.a. .Bovendien heeft de
Sint-Pietersberg een rijke vestigingsgeschiedenis. Er werden niet alleen
prehistorische werktuigen gevonden, maar het plateau van Caestert
herbergde ook een Romeins legerkamp, een Merovingisch klooster met
kapel, een middeleeuwse hoeve en burcht, later verbouwd tot kasteel.
Thans is enkel de boerderij, op Luiks grondgebied, gespaard gebleven.
Vanuit de hoogten van de Sint-Pietersberg ontvouwen zich panorama's op
de omgeving. Op de voorgrond hoort het Albertkanaal onlosmakelijk bij
het zicht op Kanne. Achtereenvolgens doorsnijdt het via een kunstmatig
gegraven kloofdal de Sint-Pietersberg, dwarst het de vallei van de Jeker
en dringt dan binnen in het Haspengouws leemplateau. Over de sierlijke,
betonnen brug in Vroenhoven, beschermd als industrieel erfgoed, gebeurde
in W.O. II de bloedige inval van Duitse tanks. Kanne heeft een
uitgesproken valleisite en bestaat thans uit twee aaneengegroeide,
historische kernen: Neerkanne in het noorden en Opkanne in het zuiden.
Het wordt wel eens het "witte dorp" genoemd. De meeste oude hoeves en
woningen zijn gebouwd met de plaatselijk ontgonnen mergelzandsteen,
andere zijn met een kalkcement bestreken en wit geschilderd. Zij
benadrukken het landelijke en streekeigen karakter van het dorpsbeeld,
traditioneel bepaald door landbouw en mergelwinning. Opmerkelijk zijn
o.a. de woningen in het Avergat, de hoeves Cilissen, Vrancken en
Vrijens, de huizen Collijn en Rendorp, maar evenzeer ook de twee
watermolens, de Heilig-Grafkapel en het voormalig rectorshuis, de toren
van de Sint Hubertuskerk. Het terrassenkasteel van Neerkanne werd door
de scheiding van Belgisch en Nederlands Limburg in 1843 met de
omliggende goederen bij de Nederlandse gemeente Wolder gevoegd. Kanne,
veruit de meest toeristische deelgemeente van Riemst, is vooral ook
bekend omwille van de mergelgrotten, waarvan sommige in groepsverband
bezocht kunnen worden. De bezoeker krijgt er een beeld van het
monumentale, het unieke microklimaat en het historische karakter van de
vroegere groeves. De mergelgroeves van Kanne situeren zich vooral in de
noordwestelijke dalhelling van de Jekervallei (o.a. Muizenberg,
Slingerberg, Tiendenberg). De gangenstelsels op Belgisch grondgebied in
de Sint-Pietersberg omvatten de Caestergroeve, Ternaaien-Boven en
Ternaaien-Beneden, waarvan de ingangen zich echter in de provincie Luik
bevinden. Sommige groeven zijn zeer oud. Mergel werd - zij het in
beperkte mate - reeds door de Romeinen ontgonnen voor het optrekken van
villa's en openbare gebouwen. Vooral vanaf de 14de eeuw werd de
mergelzandsteen systematisch geëxploiteerd voor de bouw van kerken,
burchten, woningen en hoeves. Later werd hij nog in bakstenen gebouwen
verwerkt in horizontale speklagen, hoekkettingen en lijstwerk. De
groeves werden handmatig ontgonnen door zogenaamde blokbrekers. Vaak
ontstond een netwerk van ondergrondse galerijen met een oppervlakte van
tientallen ha. Zij bevatten tal van verwijzingen (zoals inscripties,
graafkervingen, schilderingen e.a.) naar hun gebruik, ouderdom of
uitbatingstechniek. Verschillende ontginningsmethoden hebben een
verscheidenheid in ondergronds landschap geboetseerd. De mergelzandsteen
is echter gevoelig voor verwering en brokkelt dan snel af, zodat het
gebruik ervan vanaf het midden van de vorige eeuw verminderde. Sommige
van de gangenstelsels werden gebruikt voor de champignonsteelt, die hier
rond de tweede wereldoorlog zijn hoogtepunt kende. Naast hun hoge
erfgoedwaarde verwierven de groeven recent een functie in de
non-profitsector als vleermuizenreservaat. De wanden en plafonds van de
grotten bieden door hun onregelmatige vormen en het aanwezige
microklimaat immers overwinteringsplaatsen (hibernacula) voor
vleermuizen. Uitbreiding van de cementindustrie, die nu actief is in het
Luikse en Nederlandse gedeelte van het mergelgebied, blijft een
bedreiging vormen voor zowel het bovengrondse landschap als de
ondergrondse groeves. Plaatselijk komen verschillende vormen van
groevenvandalisme voor (achterlaten van afval, overschilderen of
inkerven van oude inscripties, vuur stoken).



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De Jeker is diep in het krijtsubstraat ingesneden, de oostelijke
dalhelling doorsneden met droge valleien. De Sint-Pietersberg is het
langgerekte en smalle interfluvium tussen Jeker en Maas, tijdens het
Kwartair gevormd door verticale erosie van deze rivieren. Op de
hellingen dagzomen o.a. krijtformaties van het Maastrichtiaan. Zij zijn
rijk aan fossielen (paleontologisch belang) en deels ontsloten door
ondergrondse groeves. Door hun ligging en reliëf vertonen de zuidwest
georiënteerde hellingen een uitzonderlijk microklimaat. De
krijtformaties met vuursteenbanken in de ondergrond verklaren de
karstverschijnselen als orgelpijpen, dolinen e.a. De wanden en plafonds
van de groeves bieden door hun onregelmatige vormen en het aanwezige
microklimaat overwinteringsplaatsen (hibernacula) voor vleermuizen.

Historische waarde:
~~~~~~~~~~~~~~~~~~~


Kanne en het plateau van Caestert hebben een vroege en rijke
vestigingsgeschiedenis zoals uit verschillende restanten en vondsten mag
blijken. Traditioneel werd de economie er bepaald door landbouw en
mergelwinning. De droge kalkgraslanden werden eeuwenlang door
schaapherders en hun kudden van "mergellandschapen" beweid. In het dorp
werden de meeste oude hoeves, woningen en andere gebouwen opgetrokken
met de plaatselijk ontgonnen mergelzandsteen. De exploitatie van de
mergelgroeven gaat terug tot de Gallo-Romeinse periode maar kende vooral
vanaf de 14de eeuw een systematische uitbreiding, zodat een netwerk van
ondergrondse galerijen met een oppervlakte van tientallen ha ontstond.
Zij bevatten tal van verwijzingen (zoals inscripties, graafkervingen,
schilderingen e.a.) naar hun gebruik, ouderdom of uitbatingstechniek.

Esthetische waarde:
~~~~~~~~~~~~~~~~~~~

Kanne wordt wel eens het "witte dorp" genoemd
omwille van de talrijke met mergelzandsteen opgetrokken of met
kalkcement bestreken oude hoeves en woningen. Zij benadrukken het
landelijke en streekeigen karakter van het dorpsbeeld. In de
mergelgrotten van Kanne krijgt de bezoeker een beeld van het monumentale
en het historische karakter van de groeven. Op het plateau van Caestert
vormen de akkers en weiden, loofbossen, struwelen en houtkanten, zowel
als de onbegroeide kalkrots, een aangename en boeiende verscheidenheid.
Vanuit de hoogten van de Sint-Pietersberg ontvouwen zich panorama's op
Kanne en het Albertkanaal.


Sociaal-culturele waarde:
~~~~~~~~~~~~~~~~~~~~~~~~~


Kanne, veruit de meest toeristische
deelgemeente van Riemst, is vooral bekend omwille van zijn
mergelgrotten, die er in groepsverband bezocht kunnen worden.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Mede bepalend voor de configuratie van het landschap waren enerzijds
de diep ingesneden vallei van de Jeker en anderzijds het recenter
uitgegraven Albertkanaal. In ruimere zin zijn het witte dorp Kanne en
het mergelplateau van Caestert, met hun groevenstelsels, eigen aan en
oriënterend voor het traditionele krijtland van Millen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * graft
 * talud


ook dassenburchten

**Macroreliëf:**

 * macroreliëf
 * markante terreinovergang
 * holle weg

diepe insnijding van Jeker, Maas (Nederland en Wallonië) en het
uitgegraven Albertkanaal

**Hydrografische Elementen:**

 * rivier


Jeker, in Kanne grotendeels gekanaliseerd

**Geologie:**

 * ontsluitingen
 * karsten


mergelgroeven w.o. Tiendenberg, Slingerberg, Muizenberg, Caestert,
Ternaaien-Boven en -Beneden

 **Andere:**
dassenburchten, zwerfstenen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * nederzettingspatroon

valleisite

**Kastelen, landgoederen en aanhorigheden:**

 * kasteel


terrassenkasteel van Neerkanne, echter gelegen in

**Bouwkundig erfgoed:**

 * (heren)woning
 * huis


o.a. notarishuis Rendorp, panden in de Kleine Molenstraat en het
Avergat

**Landbouwkundig erfgoed:**

 * hoeve
 * schuur
 * stal


o.a. Avergat, Cilissen, Vrancken, Vrijens, Caesterhoeve op plateau
(Wallonië) met vermelding 1686

**Molens:**

 * watermolen


molen van Neerkanne (Kleine molen, Smokkelmolen), molen van Opkanne

**Militair erfgoed:**

 * bunker


bunker nabij Albertkanaal te Vroenhoven, onderdeel van
verdedigingslinie

**Kerkelijk erfgoed:**

 * kerk
 * kapel
 * klooster
 * pastorie


o.a. Sint-Hubertuskerk, H.-Grafkapel, voormalig rectorshuis van de
kanunniken van Hoogcruts-Noorbeek

**Klein historisch erfgoed:**

 * gedenkteken
 * grenspaal


oorlogsgedenkteken nabij Albertkanaal te Vroenhoven

 **Archeologische elementen:**
sporen uit het Oud- en Nieuw-Steentijdperk, de Gallo-Romeinse,
Merovingische en latere tijden

 **Andere:**
oud gemeentehuis, oude rijkswachtkazerne

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * kanaal
 * brug


bruggen over Albertkanaal te Kanne en Vroenhoven

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * houtkant
 * hagen

**Topografie:**

 * onregelmatig


**Historisch stabiel landgebruik:**

 * permanent grasland


open akkerbouwgebied en bos op het hoger gelegen leemplateau,
graslanden in vallei en op hellingen

**Typische landbouwteelten:**

 * hoogstam


**Bos:**

 * loof
 * hakhout
 * hooghout
 * struweel


o.a. Carrébos, Overbos

OPMERKINGEN EN KNELPUNTEN
~~~~~~~~~~~~~~~~~~~~~~~~~

Uitbreiding van de cementindustrie, die nu actief is in het Luikse en
Nederlandse gedeelte van het mergelgebied, blijft een bedreiging vormen.
Plaatselijk komen verschillende vormen van groevenvandalisme voor
(achterlaten van afval, overschilderen of inkerven van oude inscripties,
vuur stoken). De recente bebouwing levert geen bijdrage tot de
landschapswaarden.
