Krekengebied Assenede
=====================

Anker ID: A40005
----------------



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf

**Hydrografische Elementen:**

 * waterloop
 * kreek


**Moerassige gronden:**

 * moeras
 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


molenhof

**Klein historisch erfgoed:**

 * grenspaal


**Archeologische elementen:**
grafheuvel uit bronstijd in Nicasiuspolder

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * dijk
 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij

**Kunstmatige waters:**

 * weel


Bodemloze Put, Verzelesput

**Topografie:**

 * blokvormig
 * onregelmatig


**Bos:**

 * loof
 * middelhout
 * struweel


**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~~

Het waterpeil in het poldergebied wordt door de doorgedreven
ontwatering, voornamelijk vanuit landbouwkundige en economische
overwegingen laag gehouden. Dit heeft zijn impact op fauna en flora. Ook
de waterkwaliteit is niet gunstig in sommige kreken. De oorzaken hiervan
zijn inspoelingen van chemicaliën, huishoudelijk afvalwater en
rioolwater.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Deze kreken zijn gelegen in het krekengebied van Zeeuws-Vlaanderen.
Het zijn restanten van een oud krekenstelsel. Als gevolg van zware
zeeoverstromingen schuurde het water de diepe geulen in de laaggelegen
gronden uit. De mariene oorsprong van de kreken is duidelijk door het
voorkomen van zoutminnende planten.

Historische waarde:
~~~~~~~~~~~~~~~~~~~


Loop van de kreek is duidelijk herkenbaar op Ferraris, Vandermaelen
en MGI 1/20,000. In het patroon van de dijken zijn de doorbraakpunten
vaak nog te zien, als sporen van de vroegere overstromingen. De
Nicasiuspolder is van groot archeologisch belang: er is een zandige
opduiking met een grafheuvel uit de bronstijd.Tussen de Hollekesdijk en
de Mariapolderdijk ligt de voormalige havengeul van Assenede.

Esthetische waarde:
~~~~~~~~~~~~~~~~~~~

De kreken zijn gelegen in een open
polderlandschap, met enkele bomenrijen langs de oever van de kreek.
Resten van vroegere kreken te herkennen op de orthofoto, deze zijn nu
verland.


Sociaal-culturele waarde:
~~~~~~~~~~~~~~~~~~~~~~~~~




Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De kreken met de dijken zijn typeren voor de polders. De kreken
hebben een hoekig verloop, dit doordat het instromende water bij het
ontstaan van de kreken, bestaande wegen en waterlopen volgde. De dijken,
met vegetatie op het dijklichaam, begrenzen het zicht in de polders. De
bewoning is, op enkele hoeves na, aan de dijken gebonden (dijkhuisjes).



C.TEKSTUELE Omschrijving
------------------------

Het krekengebied van Assenede, in het noorden van de provincie
Oost-Vlaanderen, strekt zich uit tussen de Graaf- Jansdijk in het westen
(hier Kapelledijk genoemd), de woonkern Assenede in het zuiden en de
Nederlandse kernen Sas van Gent en Philippine respectievelijk ten oosten
en ten noorden van deze ankerplaats gelegen. Door zware overstromingen
van het einde van de 14e eeuw, werd het krekengebied eerst tot een
kustvlakte omgevormd en later, door antropogene beïnvloeding,
heringedijkt met vorming van polders. De complexe
overstromingsgeschiedenis heeft sporen in het landschap nagelaten. Zo
zijn er diverse krekenpatronen en dijkdoorbraken met wielen. Het ganse
krekengebied is een puzzel van geulen, grachten, kanaaltjes, bredere
bekkens, wielen, plassen en plasjes. De Rode Geul, de Grote Geul en de
Grote Kil zijn de belangrijkste open kreken, zij maken deel uit van het
waternetwerk in dit krekengebied. Via de Vlietbeek en Isabellabeek
ontwateren deze kreken in het Leopoldskanaal. Om het ontstaan van de
polders met zijn kreken te kunnen situeren moet men terug in de tijd.
Het hele gebied behoort tot de Vlaamse Vallei, een paleovallei, die 25
000 jaar geleden, bij de aanvang van het Boven-Pleni-Glaciaal, nagenoeg
volledig met puin, dat door verwilderde rivierstelsels werd aangevoerd,
opgevuld werd. Toen op dat moment de fluviatiele activiteit daalde steeg
de eolische activiteit. Hierdoor ontstonden de dekzanden, die
hoofdzakelijk van lokale oorsprong waren. Ze ontstonden door eolische
herwerking van de fluviatiele afzettingen uit het Onder- en het
Boven-Pleni-Weichseliaan (65000 tot 13000 BP). De dekzanden worden in de
Vlaamse Vallei in parallelle ruggetjes afgezet. Het Tertiaire substraat
ligt onder een meer dan twintig meter dik pakket van jong-Kwartaire
sedimenten bedolven. De huidige poldergrens komt overeen met de meest
landinwaarts gelegen kustlijn. Deze liep dikwijls tot aan een
dekzandrug, die een natuurlijke barrière tegen mariene overstromingen
vormde. Deze zandruggen konden op verschillende plaatsen doorgeslagen
worden met het ontstaan van donken tot gevolg. Het jonge
polderlandschap, op mariene kleien en zanden, is tijdens de voorbije
eeuwen uit de zee geboren. In het zuiden wordt het door een ketting van
dijken van een veel ouder landschap op dekzanden, het Meetjesland,
afgesloten. Het huidige krekengebied was voor de overstromingen, die
vanaf de 12e eeuw het gebied troffen, een dekzandgebied dat reeds
ontgonnen was en van een grachten- en wegenstelsel voorzien, net als het
Meetjesland. Ten noorden van de dekzandrug Bentille-Boekhoute, waarop
begin de 15de eeuw de Graaf- Jansdijk was aangelegd, loopt dit 12de-
eeuwse landschap onder het polderdek verder. Naarmate men noordelijker
gaat daalt de hoogteligging en stijgt de grondwaterspiegel relatief, tot
boven het maaiveld. Hierdoor komen er steeds meer moerassen voor en kon
een veenpakket tot ontwikkeling komen. Waar het veendek het dikste is,
is ook het bovenliggende mariene kleipakket dik waardoor deze veenlagen
nu niet meer in het landschap te herkennen zijn. Het is pas vanaf de 12e
eeuw dat dit gebied in de greep van zware zeeoverstromingen komt. Voor
het ontstaan van de huidige benedenloop van de Westerschelde in 836
konden de noordwesterstormen immers niet zover landinwaarts dringen. Het
gebied, dat niet door duinengordels beschermd is, kende de ene na de
andere catastrofale overstroming, waarbij telkens nieuwe lagen marien
zand en klei op de dekzanden worden afgezet. De mariene oorsprong van de
kreken is nog duidelijk herkenbaar door het voorkomen van zoutminnende
planten. Het verdronken land van Westdorp, tussen Boekhoute en Axel en
tot Assenede reikend, was zo een overstromingsgebied. Reeds in de 12e
eeuw had het kustland, onmiddellijk ten oosten van Biervliet gelegen,
geen vaste vorm, maar was het 'rijdende' zoals men dat noemt. De
Braakman, een aftakking van de Honte had toen in verbinding gestaan met
de zich westelijk daarvan uitstrekkende watervlakte, bekend onder de
naam "Sincfalla". Onder invloed van de getijden neemt hij echter meer en
meer uitbreiding en overstroomt weldra grote gebieden van de Vier
Ambachten. Vooral de waterstanden van 1377 en 1404 waren erg hoog. In
het gebied van de "Vier Ambachten" (Assenede, Axel, Boekhoute en Hulst)
verdronken verschillende dorpen bij de overstroming van 1377. Enkele van
deze dorpen werden later terug opgetrokken maar dan onder een andere
naam. Grote kloosterorden kwamen zich vanaf de 12e eeuw in het gebied
vestigen om het in beheer te nemen. Monniken en broeders werden
financiers en uitvoerders van grote werken die zouden leiden tot de
ontginning van een rijke en vruchtbare streek. Toen er op het einde van
de 12e eeuw in de steden een grotere behoefte aan brandstof ontstond
werden de moeren economisch bijzonder interessant. De
grootgrondbezitters organiseerden grootscheepse ontginningen van de
veenlagen. Er ontstonden nieuwe nederzettingen voor turfstekers en
daarnaast werd ook aan zoutwinning gedaan. Na de overstromingen van de
14e eeuw, o.a. te wijten aan de slechte toestand van de dijken die
wegens voortdurend politiek gekrakeel verwaarloosd werden, werd het
turfsteken een gevaarlijke zaak. Toch gaan het turfsteken nog enkele
eeuwen op een kleinere schaal door. Na de overstroming van 1404, de
Sint- Elisabethsvloed, werden de bestaande dijken versterkt. Pas in 1530
bouwt men de eerste zeeweringen en binnendijken en wordt de herovering
van het verdronken land ingezet. Hierbij dient vooral de Graaf Jansdijk
vermeld te worden, deze liep van Grevelingen, langs de kust tot in
Antwerpen. Hij ontstond omstreeks 1400 uit de vereniging van
verschillende kleinere dijkwerken, dit wordt aan Jan zonder Vrees
toegeschreven. Tot in de 17e eeuw bleef hij de zeedijk of 'landsdijk'
zoals men hem noemde. Tijdens de 15e eeuw verschenen andere ontginners
ten tonele. Welgestelde patriciërs uit grote steden als Gent en Brugge
bevorderden het aanleggen van dijken. De kloosters hadden inmiddels een
deel van hun macht prijsgegeven. Stukken vruchtbare grond werden op de
Schelde veroverd en de polders werden gestadig uitgebreid. Tijdens de
inundaties van 1583 en 1584, om strategische redenen uitgevoerd
gedurende de Tachtigjarige Oorlog tussen Spanje en Willem van Oranje,
kwam vrijwel de hele streek weer onder water te staan en ontstonden
brede en diepe geulen van waaruit het land opnieuw werd overslibd. Pas
tijdens de regeerperiode van de aartshertogen Albecht en Isabella konden
de onder water gezette polders terug worden drooggelegd. Een nieuw
patroon van wegen en dijken ontstond. Toen Aartshertog Albrecht in 1621
kinderloos stierf kwam er een eind aan het Twaalfjarig bestand en dus
ook aan de vrede in de polders. Vanaf 1649 komen opnieuw verschillende
polders onder water te staan. Sinds 1672 wordt het gebied volledig
bedijkt en worden er nog meer polders aan de streek toegevoegd.
Voornamelijk de inpolderingen uit de 17de en 18de eeuw hebben het
huidige landschap doen ontstaan. Vanaf de 17e eeuw kenden de polders
perioden van oorlog en vrede. Tijdens de Oostenrijkse periode en de
Franse bezetting werden polders om strategische redenen onder water
gezet. Bij de onafhankelijkheid ging dat opnieuw gepaard met
overstromingen uit militaire overwegingen. Tijdens de jongste twee
eeuwen werden nog enkele polders op de zee gewonnen, dit op een
rationele en grootschalige wijze. Gedurende beide wereldoorlogen werden
weerom omwille van strategische redenen heel wat polders onder water
gezet. Na de 2e Wereldoorlog komt de schaalvergroting van de landbouw
opzetten; oude patronen verdwijnen, oude dijken worden afgegraven om
plaats te maken voor grote percelen. De kreken verlopen opvallend
rechtlijnig en vertonen ortogonale richtingsveranderingen. Dit
verschijnsel doet zich niet alleen voor bij brede kreken, maar ook bij
smalle, verlande kreekarmen. Dit verloop is onnatuurlijk en suggereert
een antropogene invloed. Uit de naam van de kreken op sommige 17e eeuwse
kaarten en uit de vergelijking van het krekenpatroon met de kaart van
P.Pourbus kan dus besloten worden dat het overstromingswater een
bestaand tracé van wegen en grachten gevolgd heeft. De watergangen
werden door het instromende water geërodeerd en verbreed, waardoor de
wegen die naast die watergangen liepen uiteindelijk verdwenen. Dit
verklaart het hoekige verloop van de kreken in dit gebied. De vorm van
de open en verlande kreken hebben een herkenbare structuur die door de
toenmalige ruimtelijke indeling bepaald werd; dit in scherp contrast tot
de kreken in de kustpolders. De omliggende polders liggen bijna volledig
onder akkerland, uitzondering hierop is het weiland aan de kreken
verbonden. De percelering is zeer planmatig; ze bestaat uit grote
onregelmatige blokken en stroken. In de zuidwestelijke randzone is de
percelering minder schematisch, hier komen er vele onregelmatige
blokvormige kavels voor. Behalve de verspreid liggende hoeves, is de
bewoning aan het dijkenpatroon gebonden. Dit resulteert in een
lintbebouwing van kleine dijkhuisjes, o.a. langs de Kapelledijk. De drie
kreken in deze ankerplaats, nl. de Rode Geul, de Grote Geul en de Grote
Kil (Hollands Gat) zijn restanten van een oud krekenstelsel dat Assenede
de mogelijk gaf om tot in de 16e eeuw over een haven te beschikken. Op
de plaats van de voormalige havengeul bevindt zich nu de Vlietbeek. De
Nicasiuspolder is van groot archeologisch belang; het is een zandige
opduiking met een grafheuvel uit de bronstijd. Daarnaast liggen de
verschillende kreken (Grote Geul, Rode Geul, Grote Kil en Hollandsgat),
die elk voor een klein gedeelte verland zijn. In het dijkenpatroon zijn
er verschillende doorbraakpunten als sporen van vroegere overstromingen
nog steeds te zien, bijvoorbeeld het wiel 'Verzele's put'. De
kreekrestanten van de Rode Geul, de Grote Geul en de Grote Kil vormen
samen met de Vlietbeek, rietkragen, bomenrijen, permanente weilanden, de
gevarieerde dijkbeplanting en de relatief oude, kleinmazige
polderindeling een gaaf landschap op de overgang van de zandstreek naar
het eigenlijke zeekleigebied van Zeeuws- Vlaanderen.
