Vallei van de Wimp en de Grote Nete te Herenthout
=================================================

Anker ID: A10053
----------------



C.TEKSTUELE Omschrijving
------------------------

De ankerplaats 'Vallei van de Wimp en de Grote Nete' is gelegen op
grondgebied van de gemeenten Herenthout en Itegem (Heist o/d Berg) in de
Zuiderkempen. De begrenzing wordt gevormd door 'Kruiskensberg', de
Merodese bossen en het centrum van Herenthout in het noorden, de
Itegemse Steenweg in het oosten en zuidoosten, de gemeentegrens en
Hooiweg in het zuiden en tot slot de Bevelsesteenweg in het westen. Op
de kaart van Ferraris uit 1777 zien we duidelijk de relatie tussen het
grondgebruik en de landschapsstructuur. Zo onderscheiden we beemden in
de valleien van de waterlopen, akkers omgeven door houtkanten of hagen
op de hogere gronden en boscomplexen in de buurt van het reeds vermelde
'kasteel van Herlaar'. Het zuidoosten van de ankerplaats betreft op dat
moment een groot heidegebied. Bijna een halve eeuw later (Vandermaelen,
1854) is, op de omzetting van het heidegebied naar naaldbossen na, maar
weinig aan het landschap veranderd. De grootste wijzigingen in het
gebied, gebeurden waarschijnlijk na WOII met de omzetting van de beemden
naar bemest weiland, de vestiging van atypische bewoning, e.d. Kasteel
Herlaar, ook wel 'Hof ten Hove' genoemd, is de voormalige residentie van
de heer van Herenthout. Algemeen wordt aangenomen dat dit dubbel
omgracht waterslot in oorsprong teruggaat tot het einde van de 13de
eeuw. Het huidige uitzicht in traditionele bak- en zandsteenstijl met
sterke neotraditionele aanpassingen zou echter het resultaat zijn van
een verbouwing in 1704 en een aantal ingrepen in de tweede helft van de
19de eeuw. De neotraditionele dienstgebouwen uit de 19de eeuw zijn
voormalige stallingen en een koetshuis, thans echter verbouwd tot
appartementen en garages. Net buiten de binnenste omgrachting van het
kasteel ligt de O.-L.-Vrouw-Hofkapel, een georiënteerde slotkapel
waarvan de eerste vermelding teruggaat tot 1494. In de omgeving van het
kasteel ligt op de Wimp het molenhuis met watermolen en de aansluitende
molenaarswoning. Van oudsher maken zij deel uit van het feodale complex
van het kasteel van Herlaar. Het molenhuis werd opgetrokken in
traditionele bak- en zandsteenstijl. Voor de boog van de radruimte, ter
overbrugging van de Wimp, werd gebruik gemaakt van natuursteen,
waarboven het jaartal 1477 wordt vermeld. Het molenwerk zelf bestaat uit
een spaarvijver, het eigenlijke sluiswerk met natuurstenen stijlen, een
houten lossluis en een houten maalsluis. De molen, van het onderslagtype
met een groot houten rad, is de enige molen in de Antwerpse Kempen met
een bewaard, traditioneel 'Kempens' waterwiel, zij het in
fragmentarische toestand. Het is bovendien de enige watermolen in de
Kempen waarvan het binnenwerk, dat volledig in hout is, nagenoeg geheel
teruggaat tot de 17de eeuw. De bijhorende en recent aangepaste
molenaarswoning gaat terug tot de tweede helft van de 19de eeuw. In de
onmiddellijke omgeving ligt nog een molensteen met jaartal 1672. De
natuurwetenschappelijke waarde van deze ankerplaats wordt in de eerste
plaats bepaald door de oude, goed ontwikkelde loofbossen met hun
kenmerkende flora, alsook door de structuurrijke en botanisch
waardevolle graslanden met verlandingsvegetaties en relicten van zuur
laagveenmoeras. De combinatie van de vochtige vegetatietypes en de rijpe
bossen biedt ideale habitatmogelijkheden voor tal van zeldzame en minder
zeldzame broedvogels, alsook voor amfibieën en zoogdieren. De
afwisseling in dit landschap met de verschillende waterlopen met hun
valleien, restanten van de oude perceelsstructuur en wegenpatroon, oude
bossen, broekbossen, dreven en hooilanden weerspiegelt duidelijk de
geschiedenis van dit gebied sinds de 18de eeuw. De opvallende
reliëfverschillen en de variatie in begroeiing doen een structuurrijk
landschap ontstaan, waarin open en gesloten vegetaties elkaar
afwisselen. De kasteeldreven die het landschap doorkruisen, zorgen,
samen met de bomenrijen, voor filterwerking. Aangevuld met het eerder
vermelde bouwkundig erfgoed, vertegenwoordigt dit valleigebied dan ook
een belangrijke esthetische en ruimtelijk structurerende waarde.
Teneinde de eigenheid van dit gebied in de toekomst te bewaren, dienen
nadelige antropogene invloeden als atypische bebouwing, recreatieve
infrastructuur, e.d. te worden vermeden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De natuurwetenschappelijke waarde van deze ankerplaats wordt in de
eerste plaats bepaald door de oude, goed ontwikkelde loofbossen met hun
kenmerkende flora, alsook door de structuurrijke en botanisch
waardevolle graslanden met verlandingsvegetaties en relicten van zuur
laagveenmoeras. De combinatie van vochtige vegetatietypes met rijpe
bossen biedt ideale habitatmogelijkheden voor tal van zeldzame en minder
zeldzame broedvogels, alsook voor amfibieën en zoogdieren.

Historische waarde:
~~~~~~~~~~~~~~~~~~~


Deze ankerplaats met de meanderende Grote Nete en de Wimp, restanten
van de oude perceelsstructuur en het wegenpatroon, oude bossen en dreven
en hooilanden weerspiegelt tot op vandaag de geschiedenis van dit gebied
sinds de 18de eeuw. Naast de historische waarde van het landschap, is er
nog deze van het bouwkundig erfgoed. Zo gaan de grondvesten van het
kasteel van Herlaar terug tot de 13de eeuw. Het huidige uitzicht kreeg
het echter in 1704. Het molenhuis op de Wimp werd opgetrokken in de 15de
eeuw en de bijhorende molen is de enige molen in de Antwerpse Kempen met
een bewaard traditioneel 'Kempens' waterwiel en een geheel bewaard
houten binnenwerk uit de 17de eeuw. De herberg ''t Schipke', eertijds
ook veerhuis, klimt op tot de eerste helft van de 19de eeuw.

Esthetische waarde:
~~~~~~~~~~~~~~~~~~~

De afwisseling in dit landschap met een aantal
waterlopen, restanten van de oude perceelsstructuur en het wegenpatroon,
oude bossen, broekbossen, dreven en hooilanden weerspiegelt duidelijk de
geschiedenis van dit gebied sinds de 18de eeuw. Aangevuld met bouwkundig
erfgoed waaronder een kasteel en watermolen, vertegenwoordigt dit
valleigebied dan ook een belangrijke esthetische waarde.



Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De verschillende waterlopen met hun valleien geven samen met de
opvallende reliëfverschillen ontstaan aan een structuurrijk landschap.
Open en gesloten structuren wisselen elkaar af en de aanwezigheid van
dreven en bomenrijen zorgt voor filterwerking. Opvallend ook is het
centraal gelegen kasteel van Herlaar met omgevend park.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel

**Hydrografische Elementen:**

 * waterloop
 * rivier
 * vallei


Wimp, Grote Nete, Heibeek, Otterloop, Maasloop

**Moerassige gronden:**

 * veen


laagveen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteelpark

**Kastelen, landgoederen en aanhorigheden:**

 * kasteel
 * kasteelgracht


Kasteel Herlaar + dienstgebouwen

**Bouwkundig erfgoed:**

 * (heren)woning
 * huis
 * herberg


herberg 't Schipke, molenhuis, molenaarswoning

**Landbouwkundig erfgoed:**

 * hoeve
 * stal
 * wagenhuis


**Molens:**

 * watermolen


**Kerkelijk erfgoed:**

 * kapel


O.-L.-Vrouw-hofkapel

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * brug
 * grachtenstelsel


voetbrug

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * perceelsrandbegroeiing

**Kunstmatige waters:**

 * poel
 * vijver


**Historisch stabiel landgebruik:**

 * plaggenbodems


**Bos:**

 * naald
 * loof
 * broek
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Te vermelden knelpunten in dit landschap zijn het voorkomen van
atypische bebouwing, visvijvers en een serrecomplex.
