Merodese Bossen
===============

Anker ID: A10051
----------------



C.TEKSTUELE Omschrijving
------------------------

De ankerplaats 'Merodese Bossen' is gelegen in de gemeenten Herenthout
en Bevel, net ten noorden van de vallei van de Grote Nete in de
Zuiderkempen. De begrenzing wordt gevormd door de Nijlense Steenweg in
het noorden, het centrum van Herenthout in het oosten, de Bevelse
Steenweg in het zuiden en de ankerplaats 'Kruiskensberg' in het westen.
Bij Ferraris (1777) herkennen we het gebied van de Merodese bossen als
heide met enkele delen onbegaanbaar moeras. Bijna een eeuw later
(Vandermaelen, 1854) is dat open heidegebied volledig ontgonnen en is er
een sterk bebost landschap voor in de plaats gekomen. Deze dichte
bebossing zal het landschap tot op vandaag blijven domineren. De
talrijke dreven die het gebied doorkruisen zijn van latere datum, doch
reeds herkenbaar op de kaarten van het MGI uit het begin van de 20ste
eeuw. De huidige structuur van deze ankerplaats is zeer goed herkenbaar
in vergelijking tot deze historische situatie en kan dan ook als
historisch stabiel worden bestempeld. Ten noorden van het kasteel
herinneren heiderelicten, alsook restanten van vroegere vennen ons nog
aan de tijd van Ferraris, toen men hier één groot heidegebied had.
Kasteel 'Steyenhof', gelegen ten westen van de eigenlijke Merodese
bossen betreft een neotraditioneel kasteel dat naar verluidt in de kern
opklimt tot ongeveer 1850. In 1930 werd het echter vergroot en
ingrijpend aangepast. Het wordt omgeven door een beboomd domein, waarin
eertijds de Stynenhoeven lagen, die reeds worden vermeld op de kaart van
Vandermaelen uit 1854. Het 'Prinsenhof' is een oude afspanning uit het
einde van de 18de en het begin van de 19de eeuw. De eigenlijke herberg
wordt geflankeerd door een schuur en stallen, allen gegroepeerd rond een
aarden binnenplaats zodat oorspronkelijk een nagenoeg gesloten complex
wordt gevormd. De wetenschappelijke waarde van deze ankerplaats wordt in
de eerste plaats bepaald door het oude bomenbestand van bossen en
dreven, dat een aanzienlijke dendrologische waarde vertegenwoordigt.
Daarnaast biedt het ideale mogelijkheden als habitat voor tal van
vogelsoorten. Deze dicht beboste en daarmee landschappelijk volledig
gesloten ankerplaats is een opvallend en verrassend element binnen een
verder zo goed als open landschap. Indrukwekkend zijn de oude dreven en
rijen van boomgroepen die het landschap doorkruisen. Samen met het
kasteel 'Steyenhof' en omgevend domein, vormt dit boscomplex dan ook een
esthetisch aantrekkelijk geheel. Grenzend aan de ankerplaats
'Kruiskensberg' en de vallei van de Grote Nete, zijn de Merodese bossen
deel van een veel uitgestrekter landschappelijk waardevol gebied. De
Merodese bossen zijn vandaag reeds langs noord-, oost- en zuidkant
volledig ingesloten door bebouwing en wegeninfrastructuur en hebben
daarmee voor een belangrijk gedeelte de relatie met de oorspronkelijk
open en landelijke omgeving verloren. Waar die relatie wel mooi bewaard
bleef, is langs de westzijde; aantasting hiervan moet dan ook ten
stelligste worden vermeden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De wetenschappelijke waarde van deze ankerplaats wordt in de eerste
plaats bepaald door het oude bomenbestand van bossen en dreven, dat een
aanzienlijke dendrologische waarde vertegenwoordigt. Daarnaast biedt het
ideale mogelijkheden als habitat voor tal van vogelsoorten.

Historische waarde:
~~~~~~~~~~~~~~~~~~~


De structuur van deze ankerplaats is zeer mooi bewaard gebleven sinds
het begin van de 20ste eeuw (cf. MGI, 1909) en kan dan ook terecht
historisch stabiel worden genoemd. Kasteel 'Steyenhof' betreft een
neotraditioneel kasteel dat naar verluidt in de kern opklimt tot
ongeveer 1850. De oude afspanning of herberg 'Prinsenhof' gaat terug tot
eind 18de-, begin 19de eeuw. Verder vinden we langsheen de zuidgrens nog
een langgestrekte hoeve met wagenhuis, beiden van ca. 1900.

Esthetische waarde:
~~~~~~~~~~~~~~~~~~~

Als dicht bebost gebied vormen de Merodese bossen
een origineel en daarmee verrassend element binnen de verder eerder open
omgeving ten noorden van de Grote Nete. Indrukwekkend zijn de oude
dreven en rijen van boomgroepen die het landschap doorkruisen. Samen met
het kasteel 'Steyenhof' en omgevend domein, vormt dit boscomplex dan ook
een esthetisch aantrekkelijk geheel.



Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Deze dicht beboste en daarmee landschappelijk volledig gesloten
ankerplaats is een opvallend element binnen een verder zo goed als open
landschap. Samen met de ankerplaats 'Kruiskensberg', vormen de Merodese
bossen een aaneensluitend geheel, grenzend aan vallei van de Grote Nete.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * waterloop


Gordinneloop

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteelpark

**Kastelen, landgoederen en aanhorigheden:**

 * kasteel


Kasteel 'Steynehof' + bijgebouwen

**Bouwkundig erfgoed:**

 * herberg


Prinsenhof

**Landbouwkundig erfgoed:**

 * hoeve
 * schuur
 * stal
 * wagenhuis



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * dreef

**Topografie:**

 * historisch stabiel


**Historisch stabiel landgebruik:**

 * heide


heiderelicten

**Bos:**

 * naald
 * loof
 * broek
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Langs noord-, oost- en zuidkant volledig ingesloten door bebouwing,
hebben de Merodese bossen voor een belangrijk deel de relatie met hun
oorspronkelijk open en landelijke omgeving verloren. Ook te vermelden
knelpunt zijn de voetbalvelden in het oosten van de ankerplaats.

