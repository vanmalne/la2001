Abdij van Tongerlo
==================

Anker ID: A10054
----------------



C.TEKSTUELE Omschrijving
------------------------

De ankerplaats 'Abdij van Tongerlo en Kasteel de Meeûs d' Argenteuil'
is gelegen op grondgebied van de gemeente Westerlo in de Antwerpse
Zuiderkempen. De begrenzing wordt gevormd door de Heksenbrug en de
Oevelse Dreef in het westen, de Bosstraat in het noorden, de bewoning
van Tongerlo in het oosten en Goorken en Overwijs in het zuiden. De
dominerende elementen in dit landschap zijn de Norbertijnerabdij en het
Kasteeldomein de Meeûs d' Argenteuil'. De Norbertijnerabdij gaat als
complex terug tot de stichting van een dubbelklooster rond 1130-1133.
Vermoedelijk waren de eerste kloosterlingen afkomstig van de Antwerpse
St.-Michielsabdij. Onder andere onder invloed van de Gregoriaans
kerkhervormingen groeide de stichting vrij snel en werd ze een
instelling met macht en aanzien. Uit de historische kaarten van
Vandermaelen (1854) en het MGI (1909) leiden we af dat de inplanting van
de abdijgebouwen, alsook het omgevende domein goed herkenbaar en
relatief gaaf bewaard bleven sinds de 2de helft van de 19de eeuw. De
ommuurde abdijsite met een grotendeels bewaarde omgrachting is
toegankelijk via een oude, gekasseide lindendreef, die werd aangeplant
in 1678. De voornaamste gebouwen zijn ingeplant rondom een uitgestrekt,
begraasd en in 1989 gerenoveerd binnenplein en dateren uit verschillende
perioden. De bakstenen ringmuur met schietgaten, steunberen, gedichte
bogen en geometrische motieven betreft één van de oudste bouwwerken en
gaat terug tot 1479-1482. Het Bisschopshuis, thans een portierswoning
met spreekkamers en aansluitend gastenkwartier, werd in 1547 opgetrokken
in traditionele Brabantse baksteengotiek. Van de ingrijpend verbouwde
oude prelatuur, bleef enkel de vierkante traptoren, het zogenoemde
Spaans of Vlaams torentje, met trapgevel uit 1478-1479, bewaard. Het
classicistische abts- of prelaatshuis, het verblijf en de ambtswoning
van de overste van de abdij, werd gebouwd in 1725-1728. In de
bijhorende, ommuurde abtstuin staan grafzerken van 1395 en 1824, alsook
een 18de eeuw prieel of 'Ostium'. Het eigenlijke kloosterpand en de
abdijkerk in neogotische stijl zijn van recentere datum. Zij werden
heropgebouwd in 1840, na terugkeer van de kloosterlingen. Nog jonger
(1966) is het 'Da Vinci-Museum' met één, maar wel heel bijzonder
kunstwerk: een getrouwe kopie op doek uit 1500 van het wereldberoemde
'Het Laatste Avondmaal'. Verschillende van de historische abdijgebouwen
hebben vandaag een commerciële invulling gekregen. Zo is de Tiendschuur,
Kleine Graanschuur of Boerenkrijgschuur, die werd opgetrokken in 1618,
ingericht als abdijmuseum. Oorspronkelijk was het een opslagplaats van
graan voor het armenbrood; in 1798 werd ze tijdens de Boerenkrijg door
de brigands gebruikt als werkplaats en kazerne. De abdijhoeve uit 1640,
een imposant woonstalhuis in traditionele stijl, is vandaag deels een
bakkerij en deels een abdijwinkel. Sinds het begin van haar bestaan,
reiken de invloed en de uitstraling van de Norbertijnerabdij in Tongerlo
veel verder dan de site die door de abdijmuren wordt afgebakend. De
witheren beheersten niet alleen het maatschappelijke leven in Oevel en
Tongerlo; in deze twee dorpen monopoliseerde de abt immers ook alle
rechten. Daarnaast zouden, zonder de kennis en hulp van de abdij ter
bevordering van de landbouw, de levensomstandigheden voor de Kempense
plattelandsbevolking in de middeleeuwen nog harder geweest zijn. De
abdij kan bestempeld worden als de bakermat van zielzorg en agrarische
ontginning in de Antwerpse Kempen sinds de middeleeuwen. Het, in de
zuidoostelijk hoek van de ankerplaats gelegen, Kasteel de Meeûs d'
Argenteuil' of 'Hof ter Bruelen' werd gebouwd in 1915. Hoogst
opmerkelijk is de stijl van het kasteel: zowel het exterieur als het
interieur zijn namelijk een perfecte nabootsing van 17de eeuwse
renaissance-architectuur. Het kasteel wordt omgeven door een gaaf
bewaard domein met Franse tuin en een landschapspark met vijver. Ook de
bij het kasteel horende hovenierswoning en bakhuis bleven mooi bewaard.
Vanuit natuurwetenschappelijk oogpunt is vooral het oude bomenbestand in
dit landschap interessant. Dit vertegenwoordigt niet enkel een
belangrijke dendrologische waarde, maar biedt tevens goede
habitatmogelijkheden voor de avifauna. Uit voorgaande mag blijken dat
deze ankerplaats vooral historisch en sociaal-cultureel, maar ook
natuurwetenschappelijk een aanzienlijke waarde heeft. Daarnaast is het
geheel van abdij, kasteeldomein en omgeving ook esthetisch aantrekkelijk
en vormt het daarom een waardevol landschap. De ommuurde site van de
abdij, alsook het sterk gesloten kasteeldomein, staan in sterk contrast
tot het relatief open, omgevende landschap dat in het noorden als het
ware wordt afgebakend door een bebost gebied. De lange lindendreef, die
de verbinding maakt tussen de abdij en de vallei van de Wamp, alsook de
door houtkanten omzoomde Oevelse Loop, vormen opvallende structurerende
elementen. Nochtans heeft deze ankerplaats ook af te rekenen met enkele
ruimtelijke knelpunten. Zo vormt de steeds toenemende bebouwingsdruk in
de omgeving een bedreiging voor het behoud van de relatie tussen de
abdij en de open ruimte rondom. Daarnaast is er de infrastructuur bij de
historische gebouwen met een commerciële functie die een negatief effect
heeft op het historische karakter van het abdijcomplex.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De wetenschappelijke waarde van deze ankerplaats wordt vooral bepaald
door het oude bomenbestand van de bossen en dreven, dat een belangrijke
dendrologische waarde vertegenwoordigt en goede kansen biedt voor de
avifauna.

Historische waarde:
~~~~~~~~~~~~~~~~~~~


De abdij van Tongerlo klimt op tot de stichting van een dubbel
klooster rond 1130-1133. De lindendreef die toegang geeft tot de abdij
werd aangeplant in 1678. De voornaamste gebouwen van de abdij dateren
uit verschillende perioden, gaande van de 12de-15de eeuw tot de 19de
eeuw. De inplanting van de abdijgebouwen, alsook het omgevende domein
zijn goed herkenbaar en relatief gaaf bewaard gebleven sinds de 2de
helft van de 19de eeuw (cf. Vandermaelen en MGI). Het kasteel de Meeûs
d' Argenteuil werd opgericht in 1915 en zowel het exterieur als
interieur is een getrouwe nabootsing van de 17de
eeuwse-renaissance-architectuur. Zowel het kasteel als het omringende
domein met Franse tuin en landschapspark zijn mooi bewaard gebleven.

Esthetische waarde:
~~~~~~~~~~~~~~~~~~~

Vooral de combinatie van de eeuwenoude
abdijgebouwen en dreven in een nog relatief open omgeving, maken dit
landschap esthetisch aantrekkelijk. Het zuidoostelijke gelegen kasteel
mag dan al afgesloten zijn van de buitenwereld door een groen scherm,
doch binnen het domein vormt deze getrouwe weergave van de
renaissance-architectuur een esthetisch zeer waardevol element.


Sociaal-culturele waarde:
~~~~~~~~~~~~~~~~~~~~~~~~~


Sinds het begin van haar bestaan, reiken
de invloed en de uitstraling van de Norbertijnerabdij in Tongerlo veel
verder dan de site die door de abdijmuren wordt afgebakend. De witheren
beheersten niet alleen het maatschappelijke leven in Oevel en Tongerlo;
in deze twee dorpen monopoliseerde de abt immers ook alle rechten. De
abdij kan bestempeld worden als de bakermat van zielzorg en agrarische
ontginning in de Antwerpse Kempen sinds de middeleeuwen.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De dominerende elementen in deze ankerplaats zijn de
Norbertijnerabdij en het Kasteeldomein de Meeûs d' Argenteuil'. De
ommuurde site van de abdij, alsook het sterk gesloten kasteeldomein
staan in sterk contrast tot het relatief open, omgevende landschap.
Opvallend in de structuur is de lange lindendreef die de verbinding
maakt tussen de abdij en de vallei van de Wamp, alsook de door
houtkanten omzoomde Oevelse Loop, die de westelijke grens van de
ankerplaats vormt.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * rivier
 * vallei


Wimp, Oevelse Dreefloop

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


Franse tuin, abdijtuin, landschapspark

**Kastelen, landgoederen en aanhorigheden:**

 * kasteel
 * toren
 * hovenierswoning


Kasteel de Meeuw d' Argenteuil + donjon

**Bouwkundig erfgoed:**

 * huis


Bisschopshuis, Abtshuis

**Landbouwkundig erfgoed:**

 * hoeve
 * schuur
 * stal
 * wagenhuis


Abdijhoeve, tiendschuur

**Kerkelijk erfgoed:**

 * kerk
 * abdij
 * klooster


Norbertijnerabdij + ringmuur + toren

 **Andere:**
voormalige dienst- en bedrijfsgebouwen bij abdij

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


oude, gekasseide dreef

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * solitaire boom


**Lijnvormige elementen:**

 * dreef
 * bomenrij
 * houtkant

**Kunstmatige waters:**

 * vijver


**Bos:**

 * naald
 * loof
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Knelpunt in deze ankerplaats is de commerciële uitbating van een aantal
gebouwen en de bijhorende parkeerinfrastructuur die een storend element
vormt in deze historische omgeving. Daarnaast moet de open ruimte in de
omgeving meer en meer plaats ruimen voor bebouwing.
