Dal van de Kleine Nete tussen Lier en Kessel
============================================

Anker ID: A10088
----------------



C.TEKSTUELE Omschrijving
------------------------

Het 'Dal van de kleine Nete tussen Lier en Kessel' is gelegen op
grondgebied van de gemeenten Lier en Kessel in de Zuiderkempen. De
begrenzing van dit landschap wordt gevormd door het Netekanaal in het
westen noorden, de Krekelstraat in het oosten en de Kesselse Heide en de
bewoning van Kessel in het zuiden. Op de historische kaart van Ferraris
(1777) herkennen we het gebied hoofdzakelijk als onbegaanbaar moeras en
moerassige weiden, hier en daar afgewisseld door kleine boscomplexen en
landbouwgronden. Bijna een eeuw later (Vandermaelen, 1854) waren de
gronden vooral in gebruik als weide, akker en kwamen er ook enkele
bosaanplanten voor. Op deze kaart staat ook kasteel 'Heybloem'
aangegeven. Ook merken dat de loop van de Nete hier en daar
rechtgetrokken is met afgesneden meanders als gevolg. In het begin van
de 20ste eeuw (MGI, 1909) is er ten opzichte van deze situatie maar
weinig veranderd. Wel herkennen we een duidelijke parkaanleg rondom
kasteel 'Heybloem', alsook de aanleg van het spoorwegnet. In de loop van
de 20ste eeuw onderging dit dal van de Kleine Nete nog wel enkele
ingrijpende veranderingen. Zo was er de aanleg van het Netekanaal, dat
de noordelijke grens van de ankerplaats uitmaakt en de komst van de,
voor het landschap nefaste, recreatieve infrastructuur met visvijvers en
weekendverblijven. Desalniettemin hebben we hier tussen Lier en Kessel
nog te maken met een mooi relict van een eertijds uitgestrekter
beemdenlandschap in de vallei van een Kempische laaglandbeek. Kleine
landschapselementen, de kleinschalige perceelsstructuur en oude
Netemeanders zijn de getuigen van de vroegere situatie. Kasteel
'Heidebloem' is reeds terug te vinden op de kaart van Vandermaelen uit
1854. Het is een licht U-vormig, laatclassicistisch kasteel van ca.
1800, dat werd verbouwd tussen 1939 en 1942. Het nagenoeg vierkant
omgracht kasteelgebouw wordt omgeven door een park, waarin 18de eeuwse
arduinen vazen op sokkels -afkomstig van de abdij van Nazareth- staan.
De aan de noordoostzijde gelegen oorspronkelijke duiventoren doet nu
dienst als kapel. De voormalige kasteelhoeve, 'Heidebloemhoeve', met
losstaande bestanddelen, wagenhuis en schuur gaat vermoedelijk terug tot
1750, doch werd recent grondig 'gerestaureerd'. Aan de voormalige
toegangsdreef naar het kasteel ligt tevens nog een voormalig
bareelwachterhuisje uit de 2de helft van de 19de eeuw. Het meer
oostwaarts en langs de Kleine Nete gelegen 'Maison des Bains' gaat terug
tot een herberg uit 1897. De geleidelijke overgang van klei naar zand en
van nat naar droog in dit gebied, heeft een grote vegetatiekundige en
daarmee ook structurele diversiteit tot gevolg. Rijk begroeide oevers en
dijken vormen de scheiding tussen waardevolle moerassen en vochtige
bossen en heiderelicten. Bovendien heeft de Kleine Netevallei als geheel
en dus ook het deelgebied van de ankerplaats een aanzienlijk
avifaunistisch belang. Het meest opvallend ruimtelijk-structurerend
element in dit landschap is de centraal lopende en nog behoorlijk
meanderende Kleine Nete, geflankeerd door natte weilanden en moeras. De
kleinschaligheid, de diversiteit en de historische relicten als oude
meanders en kleine landschapselementen dragen in belangrijke mate bij
tot de esthetische waarde van dit halfopen gebied. Als lintvormig
geheel, gelegen langsheen de Kleine Nete, heeft deze ankerplaats een
belangrijke functie als verbindingselement en is zij onderdeel van een
cluster van waardevolle landschap langsheen deze kempische laaglandbeek.
Belangrijkste knelpunt voor deze ankerplaats is de aanwezigheid van
recreatieve infrastructuur met een hoge dichtheid aan visvijvers en
weekendverblijven. Hiervoor is inpassing in het landschap ten zeerste
gewenst. Ook te vermelden, zijn de hoogspanningslijn in het zuidoosten
en de spoorlijn in het zuidwesten, die beiden een visuele impact hebben
op het landschapsbeeld.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De geleidelijke overgang van klei naar zand en van nat naar droog in
dit gebied, heeft een grote vegetatiekundige en daarmee ook structurele
diversiteit tot gevolg. Rijk begroeide oevers en dijken vormen de
scheiding tussen waardevolle moerassen en vochtige bossen en
heiderelicten. Bovendien heeft de Kleine Netevallei als geheel en dus
ook het deelgebied van de ankerplaats een aanzienlijk avifaunistisch
belang.

Historische waarde:
~~~~~~~~~~~~~~~~~~~


Dit gebied in het dal van de Kleine Nete betreft een relatief gaaf
bewaard relict van een eertijds veel uitgestrekter typisch
beemdenlandschap in de vallei van een Kempische laaglandbeek. Oude
meanders zijn de getuigen van de oorspronkelijk meer kronkelende loop
van de Kleine Nete. Kasteel 'Heidebloem' is reeds terug te vinden op de
kaart van Vandermaelen uit 1854. Het is een licht U-vormig kasteel van
ca. 1800, dat werd verbouwd tussen 1939 en 1942. Het kasteelgebouw wordt
omgeven door een park, waarin 18de eeuwse arduinen vazen op sokkels,
afkomstig van de abdij van Nazareth- staan. 'Maison des Bains' gaat
terug tot een herberg uit 1897.

Esthetische waarde:
~~~~~~~~~~~~~~~~~~~

Dit halfopen landschap, beheerst door een nog
behoorlijk meanderende Kleine Nete, afgelijnd door dijken met een
weelderige begroeiing, bezit een hoge visuele belevingswaarde. De
kleinschaligheid, de diversiteit en de historische relicten als oude
meanders en kleine landschapselementen dragen in belangrijke mate bij
tot de esthetische waarde.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het meest opvallend ruimtelijk-structurerend element in dit landschap
is de centraal lopende Kleine Nete, geflankeerd door natte weilanden en
moeras. Als lintvormig geheel, gelegen langsheen de Kleine Nete, heeft
deze ankerplaats een belangrijke functie als verbindingselement en is
zij onderdeel van een cluster van waardevolle landschap langsheen deze
kempische laaglandbeek.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * rivier
 * beek
 * vallei
 * meander


Kleine Nete, Krekelbeek, Elstbeek

**Moerassige gronden:**

 * moeras
 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteelpark

**Kastelen, landgoederen en aanhorigheden:**

 * kasteel
 * toren
 * kasteelgracht


Kasteel 'heidebloem' + dienstwoningen

**Bouwkundig erfgoed:**

 * huis
 * herberg


bareelwachterhuis, 'Maison des Bains', breedhuis

**Landbouwkundig erfgoed:**

 * hoeve
 * schuur
 * stal
 * wagenhuis


'Heidebloemhoeve'

**Kerkelijk erfgoed:**

 * kapel


**Klein historisch erfgoed:**


arduinen vazen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * dijk
 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * knotbomenrij

**Kunstmatige waters:**

 * vijver


**Historisch stabiel landgebruik:**

 * permanent grasland
 * heide


heiderelict

**Bos:**

 * loof
 * broek
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Belangrijkste knelpunt in deze ankerplaats is de aanwezigheid van
recreatieve infrastructuur met een hoge dichtheid aan visvijvers en
weekendverblijven. Ook zeker te vermelden, zijn de hoogspanningslijn in
het zuidoosten en de spoorlijn in het zuidwesten, die beiden een visuele
impact hebben op het landschapsbeeld. Door een recente ophoging van de
dijken van de Kleine Nete is de relatie tussen de waterloop en haar
vallei jammer genoeg zo goed als volledig verbroken.
