Domein Vordenstein
==================

Anker ID: A10083
----------------



C.TEKSTUELE Omschrijving
------------------------

Domein Vordenstein is gelegen in de gemeente Schoten ten noordoosten
van de Antwerpse stedelijke agglomeratie. Eertijds behorende tot een
uitgestrekt en ononderbroken groengebied, wordt het nu door de
autosnelweg E19 Antwerpen-Breda, die de noordelijke grens uitmaakt,
gescheiden van het Peerdsbos en het park van Brasschaat. Langs de
zuidrand grenst Vordenstein aan de bewoning van Schoten, de oost- en
westgrens worden respectievelijk gevormd door de Eksterdreef en de
Peerdsbosbaan. De oorsprong van Vordenstein gaat terug tot in de 14de
eeuw toen het werd gesticht door Jan van de Werve en dan ook de naam
'Hoff van de Werve' meekreeg. Het huidige park werd in de 18de eeuw
aangelegd en kent een tweeledige structuur. De aanleg gebeurde volledig
in functie van het kasteel met imposante dreven en een afwisseling van
hoge en lage vegetaties. Het ene deel van het domein betreft een
bosgedeelte in Franse barokstijl en naar een voorbeeld van het Trianon
te Versailles. Het wordt gedomineerd door een geometrisch drevenpatroon,
waarbij de oriëntatie werd gebaseerd op 1 lange indrukwekkende dreef, de
'Twaalfurendreef' die volgens een noord-zuidas loopt en zo een
denkbeeldige verbinding maakt tussen de kerk van Brasschaat en de kerk
van Schoten. Het doel van de aanleg was dat om 12 uur 's middags de
schaduw van de ene stam net op de andere stam zou vallen. Het andere
deel van het domein is een landschapspark naar Engels voorbeeld met een
afwisseling van uitgestrekte graslanden, indrukwekkende boomgroepen en
een vijver. Hier vindt men tevens een oranjerie met ommuurde tuin met
een groentetuin, een insectenheuvel, een rozentuin, een bijentuin, een
vijvertuin met een gevarieerde verzameling water- en moerasplanten, een
'vier-seizoenentuin' e.a. Van het oorspronkelijke kasteel, daterend uit
1540, met torens en een ophaalbrug is niets overgebleven. Het 2de
'Kasteel Vordenstein' dat werd opgetrokken rond 1830 betrof eigenlijk
een luxueus landhuis en werd in 1946 gesloopt en vervangen door een
moderne villa. De oranjerie uit het begin van de 19de eeuw, gelegen in
de Engelse tuin langsheen de muur rond de oranjerietuin en met bijhorend
hoveniershuis, is wel gespaard gebleven. Het betreft een statig gebouw
met hoge vensters om zoveel mogelijk licht binnen te laten. Een gedeelte
van deze oranjerie werd reeds omgebouwd tot woonhuis. De kapel van
Horst, die teruggaat tot 1435, was tot aan de Franse Revolutie een
bekende bedevaartsplaats, waar elk jaar een drukbezochte processie werd
gehouden. De weloverdachte aanleg van het park, met brede dreven in
geometrische vorm en de afwisseling van lage delen, zoals graslanden en
waterpartijen, met hoge delen, gevormd door boomgroepen of solitaire
bomen, resulteert in indrukwekkende vergezichten. Daarnaast omvat het
domein een aantal verstrooiende, visueel aantrekkelijke en vaak
rustgevende elementen zoals de 'heksengang' (een indrukwekkende gang van
rododendronstruiken), een voormalig jachtpaviljoentje en de
verschillende tuinen. Het bomenbestand van domein Vordenstein is door de
aanwezigheid van verschillende zeer oude solitaire exemplaren, alsook
enkele merkwaardige exotische soorten zeer waardevol. De oude bomen en
het staand en liggend dood hout in het eerder natuurlijke bosgedeelte,
bieden bovendien ideale mogelijkheden voor roofvogels, reeën, insecten
en vleermuizen.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Domein vordenstein omvat een zeer waardevol bomenbestand door de
aanwezigheid van verschillende zeer oude solitaire exemplaren, alsook
enkele merkwaardige exotische soorten. De oude bomen en het staand en
liggend dood hout in het eerder natuurlijke bosgedeelte, bieden ideale
mogelijkheden voor insecten en vleermuizen. Tevens voorziet het domein
in broedmogelijkheden voor tal van roofvogels en huist er een nog
behoorlijk reeënbestand.

Historische waarde:
~~~~~~~~~~~~~~~~~~~


De oorsprong van domein Vordenstein gaat terug tot in de 14de eeuw
toen het werd gesticht door Jan van de Werve en dan ook de naam 'Hoff
van de Werve' meekreeg. Het park werd in zijn huidige vorm in de 18de
eeuw aangelegd naar een voorbeeld van Trianon en heeft een dubbele
structuur met enerzijds een gedeelte in Franse barokstijl en anderzijds
een gedeelte in Engelse landschapsstijl. Het oorspronkelijke kasteel is
verdwenen, maar de oranjerie van het begin van de 19de eeuw met tuin en
hovenierswoning bleef wel bewaard. Eveneens vermeldenswaardig is de
kapel van Horst uit 1435, die tot aan de Franse Revolutie een bekende
bedevaartsplaats was.

Esthetische waarde:
~~~~~~~~~~~~~~~~~~~

De weloverdachte aanleg van het park met brede
dreven in geometrische vorm en de afwisseling van lage delen, zoals
graslanden en waterpartijen, met hoge delen, gevormd door boomgroepen of
solitaire bomen, resulteert in indrukwekkende vergezichten. Verder omvat
het domein een aantal verstrooiende, visueel aantrekkelijke en vaak
rustgevende elementen zoals de 'heksengang' (een indrukwekkende gang van
rhododendronstruiken), de rozentuin, een paviljoentje, een vijver, e.a.


Sociaal-culturele waarde:
~~~~~~~~~~~~~~~~~~~~~~~~~


Dankzij de rijke fauna en flora en de
aanwezigheid van een natuurlijk beheerd gedeelte naast de verschillende
tuinen (rozentuin, oranjerietuin, bijentuin, vijvertuin, e.d.) met
exotische soorten, leent dit park zich uitstekend voor natuureducatie.
Hiervan wordt dan ook intensief gebruik gemaakt. De kapel van Horst, die
teruggaat tot 1435, was tot aan de Franse Revolutie een bekende
bedevaartsplaats, waar elk jaar een drukbezochte processie werd
gehouden.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het park van het domein Vordenstein werd eertijds volledig aangelegd
in functie van het kasteel met imposante dreven en een afwisseling van
hoge en lage vegetaties. Een deel van het domein wordt gedomineerd door
een geometrische drevenstructuur, waarbij de oriëntatie werd gebaseerd
op 1 lange indrukwekkende dreef, de 'Twaalfurendreef' die volgens een
noord-zuidas loopt en zo een denkbeeldige verbinding maakt tussen de
kerk van Brasschaat en de kerk van Schoten. Het andere deel betreft een
landschapspark met een afwisseling van uitgestrekte graslanden,
indrukwekkende boomgroepen en een vijver.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * beek


Kopstraatbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


**Kastelen, landgoederen en aanhorigheden:**

 * orangerie
 * hovenierswoning
 * boswachterswoning
 * muur
 * kasteelgracht


**Landbouwkundig erfgoed:**

 * stal
 * wagenhuis


**Kerkelijk erfgoed:**

 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * hagen

**Kunstmatige waters:**

 * vijver


**Bos:**

 * naald
 * loof
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Om de waarden van domein Vordenstein in de toekomst te behouden, is het
noodzakelijk dat de (overwegend zachte) recreatie en bijhorende
infrastructuur in goede banen wordt geleid en niet verder in intensiteit
toeneemt.
