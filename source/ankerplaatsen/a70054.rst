Heidegebied rond Laambeek, Roosterbeek en Slangebeek
====================================================

Anker ID: A70054
----------------

**Landschap**



C.TEKSTUELE Omschrijving
------------------------

In de gemeenten Houthalen en Zonhoven strekt zich een aaneengesloten
heide- en bosgebied uit in de overgangszone tussen de Hoge en de Lage
Kempen. Dergelijk overgangsgebied wordt gekenmerkt door een eigen
dynamiek. Het is opmerkelijk omwille van zijn reliëf en het gevarieerde
cultuurlandschap. Verschillende fiets- en wandelroutes zijn er
uitgestippeld. Het Kempens Plateau bereikt hier een hoogte van bijna 80
meter en helt af in zuidwestelijke richting. Een gemiddeld 300 m brede
en 10 m hoge natuurlijke steilrand ligt centraal in het landschap. De
plateaurand is grillig gevormd door erosiedalen. Ze wordt tot 20 m diep
ingesneden door de Laambeek en de Roosterbeek. De beekdalen zijn tot 400
meter breed. Uit de plateauflank sijpelt water dat via moeraszones in de
beken terecht komt. Het uitgesproken reliëf wordt nog versterkt door de
afwisseling van landduinen en vochtige depressies. Sommige van de duinen
zijn paraboolvormig, andere zijn langgerekt en zuidwest-noordoost
georiënteerd. Hier en daar is een goed ontwikkelde bodem in het
duinprofiel zichtbaar, bedekt met jongere afzettingen. Op plaatsen waar
vegetatie ontbreekt, treedt nog aktieve verwaaiing op. De duinen zijn
echter grotendeels gefixeerd. De bodems van de streek zijn verschillende
types podzol- en plaggenbodems. Eeuwenlang hield hier een gevarieerd
cultuurlandschap stand. Het vormde een onmisbaar onderdeel van de
toenmalige landbouweconomie, sinds de 20ste eeuw in onbruik geraakt. De
heidevlakten werden geëxploiteerd door begrazing, maaien, kappen en
plaggen. In de drassige beekvalleien werden vijvers uitgediept of
beemden als hooiland in cultuur gebracht. Begin vorige eeuw nog kwamen
bevloeide, zogenaamde waterbeemden voor. Houtkanten of -wallen bakenden
akkers en graslanden af en dienden als houtvoorraad. Ook plaatselijke
bossen leverden hout en mutserds. Bovendien werden nog tal van andere
produkten gewonnen, zoals honing, veen e.a. Verderschrijdende bebossing,
omvorming tot landbouwgrond, industrialisatie, woonuitbreiding en
recreatiezones zijn er de oorzaak van dat een steeds kleiner wordend
deel van het traditionele heidelandschap overbleef. Bovendien wordt het
gebied sinds de jaren 1970 doorsneden door de E-314. Net ten noorden van
de autosnelweg ligt het kleine straatgehucht Tenhaagdoorn met nog enkele
hoevetjes. Een kunstmatig afgetakte en diepe molensloot voert het water
van de Laambeek naar de Oude of Genaderse Molen. Ertegenover staat een
kleine kapel. De oostelijk gelegen Tenhaagdoornheide kunnen we ruwweg in
drie delen splitsen. De kern wordt gevormd door het Kempens Hoogplateau,
vertegenwoordigd door droge heidevegetaties. In het noorden en het
zuidoosten liggen de valleien van de Laambeek en de Roosterbeek. Het
vijvercomplex in de vallei van de Laambeek is grotendeels verland en
verbost. Het gebied heeft dan ook verschillende kenmerken: van droge
heide tot vochtige heide, vennen, moerassen en beekbegeleidende, soms
venige broekbossen. O.a. in de omgeving van het golfterrein komen
naaldbossen voor. De Schomberg, ten westen van de Laambeek, bestaat
grotendeels uit loofbossen en kleine heideveldjes, afgeboord met oude
eiken als restanten van voormalige akkers. Ook andere verlaten
landbouwgronden werden opnieuw door heide ingenomen. Het landschap
varieert van open terreinen tot gesloten bossen. Een geasfalteerde,
toeristische weg doorkruist het gebied maar is niet langer in gebruik.
Westelijk voert de meanderende Laambeek langs de Brelaarheide.
Graslanden, omzoomd door houtkanten, houtwallen en struwelen, bepalen er
het uitzicht van het kleinschalig landschap. In het noorden van het
gebiedje heeft de deels rechtgetrokken Rode Beek zijn oorsprong, gevoed
door verschillende bronnetjes en grachten. De Brelaarschans is nog
steeds te herkennen als een omgracht perceel. Tegen de E-314 werd de
oorspronkelijke loop van de Laambeek gewijzigd en wordt het water
grotendeels langs de autostrade geloodst. Ten zuiden van de autostrade
strekt zich het heidegebied De Teut uit, dat over de verlaten spoorweg
Achel - Winterslag aansluit bij de Molenheide. De spoorwegbedding is nu
in gebruik als fiets- en wandelpad. Delen van de omgeving werden sinds
begin 20ste eeuw aangeplant met naaldhout. Het centrale bos in De Teut
is daarvan een restant. Voor het overige voeren droge heide met
verspreide bomen en struiken en enkele verlaten graslanden op het
plateau de boventoon. In de depressies en rond de Roosterbeek komen
vochtige heidevelden, vennen en moerassen, hooilanden en broekbossen
voor. Sommige van de lager gelegen delen, zoals bijvoorbeeld het
noordwestelijke Lobeliaven, hebben te lijden van verdroging.
Zuidwestelijk van de spoorwegzate zijn langs de beek weer graslanden met
houtwallen bepalend. Daar ligt ook de Korenmolen. Op de Molenheide
wisselen gedegradeerde grazige en verruigde stukken droge heide af met
houtopslag en komen zowel loof- als in een ruimere omgeving ook
naaldhoutbossen voor. Door het gebruik als militair domein is de
variatie in het voorkomen van niet-gefixeerde stuifzanden en jonge
duinen er groter. Vlakbij ligt de Holsteen, een ensemble van een tiental
enorme en grillig gevormde, dagzomende zandsteenblokken, ter plaatse
gevormd door aaneenkitting van Bolderiaanzand. Talrijke holten op de
stenen zijn fossiele dier- en wortelgangen. Archeologisch onderzoek
toonde een Mesolithische bezetting van de plaats aan. Daarnaast kon de
schilfer van een gepolijst voorwerp in verband gebracht worden met het
gebruik van één van de stenen als zogenaamde prehistorische
polijststeen. Zuidwestelijk strekt zich een waterrijk laagveengebied
uit, waarin de Slangebeek haar oorsprong heeft. In het drassige gebied
werd veen uitgediept. Na het uitvenen werden de laagtes in gebruik
genomen als viskweekvijvers. Zij zouden vooral van de 19de eeuw dateren;
reeds vanaf de 15de eeuw echter werden sommige vijvers vermeld. Dijken,
sluisjes en verbindingssloten, zogenaamde op- en aflopen, maakten de
instelling van het waterpeil mogelijk. Vanaf een sluis in de
Roosterbeek, ter hoogte van de Korenmolen, vertrekt de oploop voor de
bevoorrading van de vijvers in het brongebied van de Slangebeek, de
Ballewijers en het Welleke. Die oploop vormt thans tevens het begin van
de Slangebeek. Ook hier werd de viskweek verlaten en werden sommige
vijvers door veenvorming terug omgezet in moerassen of geraakten deels
verland. Op verlandingszones komen rietvegetaties voor. Naast enkele
heideperceeltjes, hooilanden en broekbosjes vindt men ook weer het
typische weidelandschap met houtkanten en ook enkele poelen terug. Met
enige moeite zijn de restanten van de voormalige Molenschans zichtbaar.
Tot de 18de eeuw kwamen in de ruimere omgeving voornamelijk kleine
akkers voor. Thans ligt de smalle Slangebeekvallei nagenoeg volledig
ingesloten tussen de bebouwing. Er zijn problemen met zwerfvuil en voor
de waterhuishouding dient steeds rekening te worden gehouden met de
omwonenden. Oostelijk sluiten de weilanden van Elstreken op de vallei
aan, afgewisseld met enkele moerassige zones en historische loofbosjes.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het landschap strekt zich uit in de overgangszone tussen het Kempens
Plateau en de Lage Kempen. Dergelijke overgangsgebieden worden
gekenmerkt door een eigen dynamiek en zijn bijgevolg in geografisch
opzicht belangrijk. Het voorkomen van verschillende reliëfelementen en
gradiënten (bodem, vochtigheid enz.) zijn de basis voor een grote
landschappelijke verscheidenheid. De laagveen- en moerasgebieden in de
beekvalleien vormen bovendien een natuurlijk waterreservoir en bepalen
mede het waterstockerend vermogen van het landschap in de Lage Kempen.
Met de landschappelijke verscheidenheid hangen een bijzondere flora en
fauna samen. Een eigenaardig unicum is de Holsteen, een ensemble van een
tiental enorme en grillig gevormde, dagzomende zandsteenblokken.

Historische waarde:
~~~~~~~~~~~~~~~~~~~


De heide is een belangrijke en steeds zeldzamer wordende
cultuurhistorische landschapseenheid, die getuigt van de levenswijze en
de traditionele Kempense landbouw tot begin 20ste eeuw. Ook andere
elementen waren onderdeel van het landbouwsysteem, dat hier in het
landschap herkenbaar blijft. Reeds vanaf de 15de eeuw werden vennen door
veenontginning uitgediept en omgevormd tot viskweekvijvers. In de
beekvalleien werden beemden als hooiland in cultuur gebracht. Dijken,
sluisjes en sloten maakten het waterbeheer mogelijk. Houtkanten of
wallen bakenden akkers en weilanden af. Zoals de plaatselijke bossen
dienden zij als houtvoorraad. Met de toenmalige landbouwgemeenschap
hangt ook het voorkomen van schansen en molens samen. Die laatste gaven
hier ontstaan aan kleine gehuchten. Aan de Holsteen werden bovendien de
sporen van een Mesolithische bezetting aangetroffen. Daarnaast kon de
schilfer van een gepolijst voorwerp in verband gebracht worden met het
gebruik van één van de stenen als zogenaamde prehistorische
polijststeen.

Esthetische waarde:
~~~~~~~~~~~~~~~~~~~

De uitgestrekte heidegebieden en het mozaïek van
duinen, vennen, vijvercomplexen, houtkanten, bosjes en struwelen geven
aan het landschap een hoge belevingswaarde.


Sociaal-culturele waarde:
~~~~~~~~~~~~~~~~~~~~~~~~~


Het gebied leent zich tot zachte
recreatie. Verschillende fiets- en wandelroutes zijn er uitgestippeld.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De valleien van Laambeek en de Roosterbeek, ingesneden in de
zuidwestelijke steilrand van het Kempens Plateau, waren hier bepalend
voor de opbouw en organisatie van het landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * landduin
 * steilrand
 * markante terreinovergang

zuidwestelijke steilrand van het Kempens Plateau

**Hydrografische Elementen:**

 * beek
 * vallei
 * meander


o.a. Laambeek, Roosterbeek en Slangebeek

**Moerassige gronden:**

 * moeras
 * veen
 * rietland
 * ven


vochtige graslanden

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * nederzettingspatroon
 * gehucht

Tenhaagdoorn

**Landbouwkundig erfgoed:**

 * hoeve
 * schuur
 * stal


**Molens:**

 * watermolen


Oude of Genaderse molen, Korenmolen

**Militair erfgoed:**

 * schans


Brelaarschans, Molenschans

**Kerkelijk erfgoed:**

 * kapel


**Archeologische elementen:**
Mesolithische vondsten en polijststeen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * pad


wandel- en fietspaden

**Spoorweg:**

 * verlaten spoorweg

**Waterbouwkundige infrastructuur:**

 * dijk
 * sluis
 * grachtenstelsel
 * stuw


molensloot, vijvercomplex

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * houtwal
 * hagen

**Kunstmatige waters:**

 * poel
 * turfput
 * vijver


**Topografie:**

 * onregelmatig


**Historisch stabiel landgebruik:**

 * plaggenbodems
 * heide


o.a. Molenheide, de Teut, Tenhaagdoornheide

**Bos:**

 * naald
 * loof
 * broek
 * hakhout
 * hooghout
 * struweel


**Bijzondere waterhuishouding:**

 * vloeiweide
 * watering


kleinschalige waterbeemden

OPMERKINGEN EN KNELPUNTEN
~~~~~~~~~~~~~~~~~~~~~~~~~

Verderschrijdende bebossing, omvorming tot landbouwgrond,
industrialisatie, woonuitbreiding en recreatiezones zijn er de oorzaak
van dat een steeds kleiner wordend deel van het traditionele landschap
overbleef. Bovendien wordt het gebied sinds de jaren 1970 doorsneden
door de E-314. Een geasfalteerde, toeristische weg - niet langer in
gebruik - doorkruist Tenhaagdoornheide. Recente bebouwing levert geen
bijdrage tot de landschapswaarden. De smalle Slangebeekvallei ligt
nagenoeg volledig ingesloten tussen de bebouwing. Er zijn problemen met
zwerfvuil en voor de waterhuishouding dient steeds rekening te worden
gehouden met de omwonenden.
