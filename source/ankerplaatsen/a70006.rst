Heide- en stuifzandcomplex van Hechtel - Helchteren met vallei van de Zwarte Beek (bovenloop)
=============================================================================================

Anker ID: A70006
----------------

**Landschap**



C.TEKSTUELE Omschrijving
------------------------

Hechtel wordt ten zuiden begrensd door Helchteren, ten westen door
Koersel. Uitgestrekte delen van de omgeving behoren tot het militair
domein van Leopoldsburg, dat normaliter niet toegankelijk is. Het
landschap wordt in grote lijnen beheerst door bossen en heide, een groot
areaal landduinen en de vallei van de Zwarte Beek, op de westrand van
het Kempens Plateau. Dergelijk overgangsgebied wordt gekenmerkt door een
eigen dynamiek. Eeuwenlang hield hier een gevarieerd cultuurlandschap
stand. Het vormde een onmisbaar onderdeel van de toenmalige
landbouweconomie. Daarin gingen heidevlakten samen met cultuurgronden,
geriefhoutbosjes, hooi- en weilanden in het beekdal, hier ook broeken
genoemd, en turfontginningen. Begin vorige eeuw ging de betekenis van de
heide verloren, werden hele oppervlakten ervan met naaldhout beplant en
het beekdal uiteindelijk aan zijn lot overgelaten, zodat daar verruiging
optrad. Hechtel lijkt bijna overrompeld door vanuit het zuidwesten
opgerukt stuifzand. Tegen de dorpskern ligt een langgestrekte
duinengordel, die ooit als enige element de wijdse openheid van het
stuivende heidelandschap onderbrak. Ten zuiden van de Zwarte Beek ligt
het natte heidegebied Achter de Witte Bergen met aansluitend een
duinenveld en in de uitgestoven laagtes vennen. Sommige van de duinen
lijken paraboolvormig. De meeste duinvormen zijn echter langgerekt en
zuidwest-noordoost georiënteerd. Hier en daar is een goed ontwikkelde
podzolbodem in het duinprofiel zichtbaar, bedekt met jongere
afzettingen. Sommige van de duinen zijn minstens gedeeltelijk
historisch. Zij ontstonden wellicht als gevolg van verwaaiingen na
overexploitatie of ontginning van zuidwestelijke heidegebieden
(waaronder vlakbij de Hechtelse Heide en de Hoeverheide). Op plaatsen
waar vegetatie ontbreekt, treedt nog aktieve verwaaiing op. Vooral de
noordelijke duinengordel is echter grotendeels gefixeerd door bebossing.
Hij kreeg zijn huidige vorm mede door de niet aflatende inzet van de
dorpsbewoners om het stuifzand aan de rand van het voormalige
akkerareaal en het dorp d.m.v. een dichte begroeiing of wallen tegen te
houden. De dennenbestanden van het Gemeentebos bezetten thans
bloksgewijs een grote oppervlakte van de omgeving. Spontane verbossing
deed de rest. De relatieve openheid van het overige heide- en
duinengebied is totnogtoe geen bewuste beheerskeuze maar eerder het
resultaat van toeval: sommige delen worden vrij intensief door militaire
voertuigen als oefenterrein gebruikt, een ander deel was tot voor kort
een motocross-terrein. Ontgoochelend in dat verband zijn recente
aanplantingen op stuifzand. Duinlandschappen worden immers door velen
positief gewaardeerd. Zij hebben een gunstig microklimaat en bieden een
gevarieerde beleving met steeds wisselende open ruimtes, gesloten
gebiedjes, doorkijken en oriëntatiepunten. Bovendien zijn zij ook
belangrijke archeologische vindplaatsen. De Zwarte Beek heeft haar
brongebied ten oosten van de noord-zuid verbinding Hasselt-Eindhoven,
vroeger het Zwart Water genoemd, op de waterscheidingskam van Schelde-
en Maasbekken nabij de Resterheide. De landshapsverstoring is er
redelijk groot. In de onmiddellijke omgeving wordt steeds intensiever
aan land- en tuinbouw gedaan, zit een bio-industrie en ligt een
recreatiedomein. De Hoef en Spiekelspade, aan de overzijde van de weg,
zijn oude landbouwontginningen tegen de grens met Helchteren, waar -
thans grotendeels beboste - plaggenbodems voorkomen. Rond de
Katershoeve, die als reservaatsboerderij van Natuurreservaten vzw
fungeert, wordt het kleinschalig landschap hersteld. Stroomafwaarts
loopt het bovenstrooms gedeelte van de Zwarte Beek aan de rand van het
Kempens Plateau door de onmetelijke heide- en stuifzandvlakten van de
militaire domeinen. Signaal van ‘t Fonteintje is o.a. een zeer waardevol
nat heidegebied. Langs de bovenloop groeit plaatselijk hoogveen. Voor
het bos- en heidebeheer op het militair domein werd door de bevoegde
afdelingen van het Ministerie van de Vlaamse Gemeenschap een protocol
afgesloten met de militaire overheid. Ook de vzw Natuurreservaten maakte
voor belangrijke delen van dit domein beheersafspraken. De vallei van de
Zwarte Beek is asymmetrisch van vorm. De noordhelling is steil, de
zuidhelling zachtglooiend. De Zwarte Beek is nog één van de zeldzame
waterlopen die haar natuurlijke meandering behouden heeft. Door de
regelmatige overstromingen ontstonden oeverwallen. Het laagveen werd
veelal ontgonnen en uitgediept. De kunstmatige Oude Beek takt evenwijdig
aan, evenzo de Winterbeek. In het gebied tussen Hechtel en Koersel wordt
de Zwarte Beek omringd door een lappendeken van kleinschalige
landbouwpercelen en ligt in feite het waardevolste gedeelte van het
beekdal. Bodemgebruik en perceling zijn er grotendeels historisch
stabiel. Nog tot in de 2de helft van de 20ste eeuw werd hier in de
broeken gehooid en vond na het oogsten van de toemaat nabeweiding
plaats. Een gedeelte, ongeveer de helft, bestond uit bevloeide,
zogenaamde waterbeemden. In het dal zijn thans de natste plekken te
vinden: rietland, vijvers, ruigtes vol vlinders, oude elzenbroeken,
struwelen en bloemenrijke hooi- en weilanden. Op de flanken van de
vallei is het veel droger en komen heide, heischrale graslanden,
loofhoutbosjes, vennen, stuifduinen en enkele schaarse akkers voor.
Daartussen liggen heel wat overgangssituaties, met bijvoorbeeld natte
heide. Hier en daar staan ijle bomenrijen of houtkanten. Ter hoogte van
de Koerselse Heide liggen uitgestrekte naaldbossen en dwarst het
Kapellekespad de vallei. Het zogenaamde Melkpad verbindt Hemelrijk en
Hemelbrug. Verschillende andere, oude paden en wegen leiden nog naar de
vallei. De voormalige hooilanden en moerassen in de omgeving van de
Stalse Molen zijn door verdroging en verwaarlozing grotendeels
dichtgegroeid met wilgenstruwelen en elzenbroekbossen. Ook het gedeelte
net stroomopwaarts is sterk verdroogd, t.g.v. uitdieping van de beken.
De Stalse Molen is overigens een cultuurhistorisch monument met een
mooie ligging op het einde van een dreef en twee grote molenvijvers
erachter In de omgeving liggen ook de Vurtense molen en de restanten van
verschillende schansen. In de Zwarte Beekvallei wandelt de bezoeker in
minder dan een kwartier van kurkdroog naar kletsnat. Er zijn
bewegwijzerde wandelpaden aangelegd en worden geleide wandelingen
georganiseerd. Het bezoekerscentrum De Watersnip aan het Fonteintje in
Koersel is de ideale uitvalsbasis voor de verkenning van dit landschap.
Vlakbij staat de kapel van Onze-Lieve-Vrouw-aan-de-Staak en biedt de
uitkijktoren vergezichten over de omgeving. De grootste bedreigingen
voor het gebied gaan uit van de woonuitbreiding aan de randen en in de
bewoningskernen in het gebied, de grote recreatiedruk en de plaatselijk
intensieve land- en tuinbouw.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het landschap strekt zich uit aan de rand van het Kempens Plateau.
Dergelijk overgangsgebied wordt gekenmerkt door een eigen dynamiek en is
bijgevolg in geografisch opzicht belangrijk. Het voorkomen van
verschillende reliëfelementen en gradiënten (bodem, vochtigheid enz.)
zijn de basis voor een grote landschappelijke verscheidenheid.
Opmerkelijk is het areaal landduinen, één van de meest uitgesproken
reliëfvormen in Vlaanderen. De laat-historische duinen zijn, naast
rivierbeddingen, bovendien de meest dynamische landschapseenheden. Zij
hebben uitzonderlijke geomorfologische waarde. In de omgeving van de
Zwarte Beekvallei leveren de afwisseling van ruigtes, graslanden,
struwelen, beekbegeleidende broekbossen en de overgangen naar
heidevelden, stuifduinen en vennen een schat aan zeldzame soortenrijkdom
op. Plaatselijk komen laag- en hoogveen voor.

Historische waarde:
~~~~~~~~~~~~~~~~~~~


Eeuwenlang hield hier een gevarieerd cultuurlandschap stand. Het
vormde een onmisbaar onderdeel van de toenmalige landbouweconomie.
Daarin gingen heidevlakten samen met cultuurgronden rond
bewoningskernen, geriefhoutbosjes, hooi- en weilanden in het beekdal
evenals turfontginningen. Begin vorige eeuw ging de betekenis van de
heide verloren, werden hele oppervlakten ervan met naaldhout beplant en
de broeken in het beekdal uiteindelijk aan hun lot overgelaten, zodat
daar verruiging optrad. Tussen Hechtel en Koersel bleef echter een gaaf
beekdallandschap bewaard. De Zwarte Beek wordt er omringd door een
lappendeken van kleinschalige landbouwpercelen, aangevuld met oude paden
en wegen, molens en restanten van schansen. Bodemgebruik en perceling
zijn er grotendeels historisch stabiel. Nog tot in de 2de helft van de
20ste eeuw werd hier gehooid en vond nabeweiding plaats. Een gedeelte
bestond uit bevloeide beemden. Sommige van de duinen in de omgeving zijn
minstens gedeeltelijk laat-historisch en ontstonden wellicht als gevolg
van verwaaiingen na overexploitatie of ontginning van zuidwestelijke
heidegebieden. De noordelijke duinengordel tegen Hechtel kreeg zijn
huidige vorm mede door de niet aflatende inzet van de dorpsbewoners om
het stuifzand aan de rand van het voormalige akkerareaal en het dorp
d.m.v. een dichte begroeiing of wallen tegen te houden. Bovendien zijn
de duinen belangrijke archeologische vindplaatsen.

Esthetische waarde:
~~~~~~~~~~~~~~~~~~~

De Zwarte Beekvallei biedt een aantrekkelijke en
contrasterende variatie: in minder dan een kwartier wandelt de bezoeker
er van kurkdroog naar kletsnat. Vanuit de uitkijktoren aan het
Fonteintje in Koersel reiken vergezichten over de onmetelijke heide- en
stuifzandvlakten van de militaire domeinen en de wijdse omgeving. De
landduinen, door velen positief gewaardeerd, hebben een hoge
belevingswaarde omwille van hun landschapsvariabiliteit, oriënterend
effect en gunstig microklimaat.


Sociaal-culturele waarde:
~~~~~~~~~~~~~~~~~~~~~~~~~


In de omgeving zijn bewegwijzerde
wandelpaden aangelegd en worden geleide wandelingen georganiseerd. Het
bezoekerscentrum De Watersnip aan het Fonteintje in Koersel is de ideale
uitvalsbasis voor de verkenning van het landschap, met vlakbij de
uitkijktoren en de kapel van Onze-Lieve-Vrouw-aan-de-Staak.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het uitgestrekte heide- en stuifzandcomplex en de vallei van de
Zwarte Beek, ingesneden in de zuidwestelijke rand van het Kempens
Plateau, waren hier bepalend voor de opbouw en organisatie van het
landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


oeverwallen, stuifzandreliëfs

**Macroreliëf:**

 * macroreliëf
 * landduin

duinreliëfs

**Hydrografische Elementen:**

 * beek
 * vallei
 * meander


o.a. Zwarte Beek, Oude Beek, Winterbeek

**Moerassige gronden:**

 * moeras
 * veen
 * rietland
 * ven


beemden, hier broeken genoemd, verruigde hooilanden

 **Andere:**
stuifzand

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * nederzettingspatroon
 * gehucht

oude landbouwkernen De Hoef, Fonteintje, Hemelbrug, Hemelrijk,
Spiekelspade

**Landbouwkundig erfgoed:**

 * hoeve


**Molens:**

 * watermolen


Stalse Molen

**Militair erfgoed:**

 * schans


o.a. Vurtense schans

**Kerkelijk erfgoed:**

 * kapel


o.a. kapel van Onze-Lieve-Vrouw-aan-de-Staak

 **Archeologische elementen:**
archeologische vindplaatsen in de omgeving van duinen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


opstrekkend patroon van paden en wegen naar en door de vallei

**Waterbouwkundige infrastructuur:**

 * dijk
 * sluis
 * grachtenstelsel
 * stuw


stelsel van grachten en zijbeken in de broeken van de Zwarte
Beekvallei

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant

**Kunstmatige waters:**

 * turfput
 * vijver


**Topografie:**

 * opstrekkend
 * historisch stabiel


in de Zwarte Beekvallei

**Historisch stabiel landgebruik:**

 * permanent grasland
 * plaggenbodems
 * heide


beemden, hier broeken genoemd

**Bos:**

 * naald
 * loof
 * broek
 * hakhout
 * hooghout
 * struweel


**Bijzondere waterhuishouding:**

 * ontwatering
 * vloeiweide
 * watering


voormalige, bevloeide waterbeemden

OPMERKINGEN EN KNELPUNTEN
~~~~~~~~~~~~~~~~~~~~~~~~~

De grootste bedreigingen voor het landschap gaan uit van de
woonuitbreiding aan de randen en in de bewoningskernen in het gebied, de
grote recreatiedruk en de plaatselijk intensieve land- en tuinbouw,
gepaard met verdroging. Recente bebouwing levert geen bijdrage tot de
landschapswaarden. Ontgoochelend zijn recente aanplantingen op
stuifzand. Een bewuste beheerskeuze voor open stuifzand en duinen is
gewenst.
