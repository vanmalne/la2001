Handzamevaart
=============

Anker ID: A30062
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * waterloop
 * beek
 * vallei


Handzamevaart en -vallei; Zijdelinggeleed; Zarrenbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


Barisdamhoeve

**Militair erfgoed:**

 * motte


Barsidamhoeve; Hoge Andjoen (Werken)

**Kerkelijk erfgoed:**

 * kerk


kerk, kerkhof en ommegang in Werken

 **Archeologische elementen:**
mottesite in Werken

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Romeinse weg


Steenstraat tussen Werken en Zarren(gem. Kortemark)

**Waterbouwkundige infrastructuur:**

 * kanaal
 * dijk
 * grachtenstelsel


Handzamevaart; Oude gracht

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant
 * knotbomenrij

restanten van

**Topografie:**

 * repelvormig
 * onregelmatig


**Historisch stabiel landgebruik:**

 * permanent grasland


**Bos:**

 * loof


bosje tussen Vladslo en Esen

**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~~

Het open landelijke karakter dient maximaal behouden te blijven door
nieuwe, bijkomende bebouwing in de vallei te weren én door de gebouwen
aan de rand van de vallei architectonisch in te passen in het landschap
om geen storende invloed te hebben op het landschap in de vallei zelf.
Daarbij dient tevens het historisch permanent graslandkarakter en de
kleinschalige percelering behouden te blijven. Niet-grondgebonden
landbouw en tuinbouwbedrijven horen niet thuis in dit landschap. Ten
westen van Werken ligt een tuinbouwbedrijf in de vallei en doet afbreuk
aan het historisch graslandgebruik. Ten noorden van Zarren vormen enkele
loodsen storende elementen omdat zij goed opvallen in het landschap door
hun hogere ligging nabij de rand van de vallei.

--------------

B.landschapswaarden
-------------------

Wetenschappelijke waarde:
De vallei van de Handzame vormt een polderintrusie die ver
landinwaarts binnendringt en die de bodemkundige grens vormt tussen
zandig en zandlemig Vlaanderen. De vallei zelf wordt visueel afgebakend
door het graslandgebruik én door markante steilranden. Stroomopwaarts
van de Barisdamhoeve heeft ze nog een zeer natuurlijke en sterk
meanderende loop. Het bestendig graslandgebruik, de natte condities en
de vele grote en kleine waterlopen maken een zeer rijke, diverse en
vochtminnende flora mogelijk. Tegelijk vormen deze overstroombare
broeken een belangrijke biotoop voor avifauna.
Historische waarde:
De Handzamevaart was een belangrijk historisch transportkanaal door
haar grootte en door het diep indringen in het binnenland van de vallei.
De goed bewaarde Barisdamhoeve op de ophoging getuigt van de belangrijke
economische functie van het kanaal tijdens de middeleeuwen en later. Het
graslandgebruik, het percelerings- en grachtenpatroon zijn goed en gaaf
bewaard gebleven en maken het landschap herkenbaar. De mottestructuur en
de kerk van Werken (site van Hoge Andjoen) vormen een belangrijk en goed
bewaard relict als voorbeeld van de middeleeuwse bewoningsvorm.
Esthetische waarde: Het graslandcomplex heeft een hoge esthetische
waarde door de uitgestrektheid in de vallei, door het grillig
percelerings- en grachten patroon dat visueel benadrukt wordt door
rietvegetatie en/of restanten van perceelsrandbegroeiing, én door het
contrast met het landschap buiten de vallei. In dit open graslandgebied
valt de loop van de Handzamevaart visueel op door de dijken en door de
begeleidende bomen- en struiken. De meanderende loop van de Handzame
stroomopwaarts van de Barisdamhoeve heeft een natuurlijke aanblik die
visueel versterkt wordt door de begeleidende oevervegetatie. De site van
de Hoge Andjoen heeft door zijn goed bewaard geheel van historische
mottestructuur en kerk, én door de relatie met de vallei, een hoge
esthetische waarde.
Sociaal-culturele waarde :
Ruimtelijk-structurerende waarde:
De Handzamevallei en de Handzame zelf zijn ruimtelijk-structurerend
voor de percelering en het landgebruik in de ankerplaats waarbij de loop
ook visueel geaccentueerd wordt. Door de openheid van de vallei vormt ze
een visueel contrasterende structuur tov de omgeving.

--------------

C.TEKSTUELE Omschrijving
------------------------

Deze ankerplaats strekt zich uit langs de Handzamevaart van Handzame
(gem. Kortemark) over Werken en Zarren (idem), tot de lijn
Diksmuide-Beerst (gem. Diksmuide). In het zuiden wordt ze voor een groot
deel begrensd door de spoorweg Diksmuide – Lichtervelde. De
Handzamevallei vormt een lange tongvormige polderintrusie die de grens
is tussen zandig Vlaanderen ten noorden en zandlemig Vlaanderen ten
zuiden ervan. De polderintrusie van de Handzame wordt breder naar de
Ijzer toe omdat er daar twee aparte waterlopen zorgen voor de
afwatering: de Handzamevaart loopt in westelijke richting naar Diksmuide
en het Zijdelinggeleed loopt in noordwestelijke richting naar Beerst. De
laatst genoemde zorgt voor de afwatering van enkele noordelijke
zijbeken: de Kamarde-, de Molen-, Vladsohof-, Groene- en Kerkebeek .
Langs de valleiranden komen soms taluds of steilranden voor. Deze
markeren de grens tussen de holocene sedimenten in de vallei zelf en de
pleistocene en tertiaire sedimenten buiten de vallei. De holocene
sedimenten bestaan uit getijde- en fluviatiele afzettingen. De Handzame
heeft tussen Handzame en de Barisdamhoeve nog een sterk meanderende en
natuurlijke loop in een smalle vallei met uitgesproken steilranden.
Langs de oevers staan nog enkele bomen, struiken en rietvegetatie. Vanaf
de Barisdamhoeve is ze sinds 1775 rechtgetrokken, gekanaliseerd en
bedijkt om als transportkanaal dienst te doen. Aanvankelijk heeft ze nog
enkele bochten maar vanaf de Ijzeren Brug bij Vladslo gaat ze bijna
kaarsrecht naar Diksmuide toe. Stroomafwaarts van Vladslo staan er op de
dijken bij de Handzamevaart nog vrij aaneengesloten bomenrijen die de
loop van de vaart accentueren in het landschap; elders resten slechts
kleine bomenrijen of alleenstaande bomen van de vroegere bomenrijen
langs de vaart. Ter hoogte van Zarren komt de Oude Zarrebeek (eveneens
rechtgetrokken) in de vallei van de Handzame. Volgens de bodemkaart
liggen in de vallei vooral kleigronden die, door hun lage ligging
vlakbij de waterloop, zeer natte bodemcondities kennen. Daarom liggen
deze landbouwgronden reeds eeuwen grotendeels onder grasland (zowel
hooi- als weiland). In de percelen zorgen “lanen” voor de afwatering
naar grachten rond de percelen. De grachten zelf vormen een biotoop voor
water- en moerasvegetatie. Het perceleringspatroon vertoont
stroomopwaarts van Betoosterse Broeken bij Werken smalle percelen dwars
op de algemene oost-westoriëntatie van de Handzamevallei; verder
stroomafwaarts wordt het een zeer grillig patroon met onregelmatige
perceelsvormen. Waar zijbeken in de vallei van de Handzame komen, heeft
men een uitloper van grasland langs die zijbeek. Lokaal staan er resten
van perceelsrandbegroeiing bestaande uit knotbomen, houtkanten,
struiken,…. Het historisch permanent graslandgebruik en het vochtige
milieu zorgen voor een zeer rijke vochtminnende flora van lagere
plantensoorten. Tegelijk vormen deze uitgestrekte graslanden een
belangrijk biotoop voor avifauna dankzij de waterrijke omgeving en de
natuurlijkheid van het systeem. Door de afwezigheid van bebouwing en
perceelsrandbegroeiing heeft men in de vallei een uitgesproken open
landschap dat sterk contrasteert met het meer gesloten en bebouwde
landschap aan de valleigrenzen. Ter hoogte van Werken ligt de Hoge
Andjoen; dit is een mottesite waar nog duidelijk de typische
dorpsstructuur uit de middeleeuwen bewaard is gebleven. Centraal lag het
opperhof op een verhoogd terrein waar bij gevaar de dorpelingen
bescherming genoten van de heer. Aansluitend lag het neerhof met
boerderij en kerk. Rondom lagen verspreid enkele woningen. In Werken is
de enorme ophoging van de motte (opperhof) aan de rand van de vallei
bewaard gebleven, evenals de kerk op het neerhof omringd door een
kerkhof, haag en kruisweg met kapelletjes. De lage bebouwing in de
nabijheid vormt geen verstoring door hun kleinschalig karakter en hun
weinig opvallend uitzicht. Om de Handzamevaart naar Kortemark te
beschermen, werden op bepaalde plaatsen versterkte burchten opgericht.
De Barisdamhoeve bevindt zich op een verhevenheid, nabij de rand van de
vallei, gedeeltelijk omgracht en getuigt van een dergelijke burcht.
Vroeger was hier ook een losplaats voor schepen. De huidige hoeve past
bij de omgeving door haar historisch karakter en de weinig storende
invloed van nieuwbouw in de omgeving. In de vallei lopen geen wegen
tenzij wegen met een noord-zuid oriëntatie die de Handzame kruisen. Ze
liggen vaak iets hoger dan de omgeving en hun talud verdeelt de vallei
visueel in compartimenten. De Steenstraat tussen Werken en Zarren is een
oude Romeinse weg. Langs de valleigrenzen volgen wegen de loop van de
vallei en van daaruit vertrekken enkele kleinere, smalle veelal
onverharde wegen die in de vallei dood lopen. Nabij de Ijzeren Brug
tussen Vladslo en Esen ligt het enigste bosje in de vallei. Het bevindt
zich tussen de Handzame en de Molenbeek. Volgens de bodemkaart zou dit
stuk ontveend geweest zijn. Momenteel liggen nog enkele grachten en
plassen in het stuk. Nabij Esen staat het oud station dat door zijn
gaafheid, aparte stijl en de omringende gebouwen in dezelfde stijl,
bouwkundig erfgoed vormt. Deze ankerplaats wordt in het westen begrensd
door een dreef die ook visueel de Handzamevallei begrenst en een
afscheiding vormt met de Ijzervallei.
