Dal van de Berwijn
==================

Anker ID: A70015
----------------

**Landschap**



C.TEKSTUELE Omschrijving
------------------------

De Berwijn, met zijn sterk meanderende bedding, ontspringt in de
omgeving van Aubel en mondt uit in de Maas bij de Belgisch-Nederlandse
grens in Moelingen (Voeren). Het gemiddelde debiet bedraagt te Moelingen
1 m³ per seconde, maar kan na hevige regen of tijdens dooiperioden
oplopen tot 8 m³ per seconde. Daarmee is het meteen de grootste Voerense
rivier. De Berwijn is ook de enige vrij meanderende waterloop met zulk
een groot debiet en met kenmerken van een bergrivier in Vlaanderen. Ten
zuiden van de dorpskom van Moelingen kronkelt de Berwijn nog door een
nagenoeg ongerept landschap. Behalve het sluikstorten van afval vormen
een hoogspanningsleiding en een controlegebouw van een gasleiding de
enige verstoring in het gebied. Het dal van de Berwijn vormt de
scheidingslijn tussen twee Maasterrassenmassieven; de terrassen tussen
Maas en Berwijn met een hoogte van 60 tot 80 meter en de terrassen
tussen Berwijn enVoer op een hoogte van 80 à 100 meter. Het
hoogteverschil tussen het plateau en de dalbodem bedraagt ongeveer 30
meter, en dit over een afstand van slechts 200 meter. Naarmate we de
dorpskom naderen wordt het dal breder en minder diep. Ten westen van
Moelingen bereikt de Berwijn de alluviale vlakte van de Maas. De
grindterrassen in Belgisch en Nederlands Limburg zijn
beddingafzettingen, gevormd gedurende de laatste 700.000 jaar door
erosie van de harde gesteenden in de bovenloop van de Maas en meegevoerd
door de stroom tijdens het Kwartair (Pleistoceen: ongeveer 3-0,01
miljoen jaar geleden). Tijdens de Würmijstijd, die 10.000 jaar geleden
eindigde, werd het landschap volledig bedekt met een homogene
niveo-eolische lösslaag. In het Maasterrassengebied schommelt de dikte
ervan overal tussen 2 en 4 meter. De harde kalksteen uit het Onder
Carboon, zo een 300 miljoen jaar geleden door de zee afgezet in
horizontale lagen, maar daarna geplooid en gebroken onder invloed van de
Hercynische bergvorming op het einde van het primair tijdvak, dagzoomt
in de Voerstreek op twee plaatsen: in de westelijke dalflank van de
Berwijn tussen Moelingen en Berneau en in de oever van de Veurs even
stroomopwaarts van de samenvloeiing met de Voer. Het zijn meteen de
enige lokaties in Vlaanderen waar primaire gesteenten dagzomen. Op de
steile hellingen langs de Berwijn dagzomen krijtgesteenten door de zee
in subhorizontale lagen afgezet tijdens het Mesozoïcum of secundair
tijdperk (ongeveer 248-65 miljoen jaar geleden).Deze sedimenten behoren
meer bepaald tot de krijtlagen van het Senoon. Zij werden gevormd
gedurende de periode tussen ± 100 en 65 miljoen jaar geleden, het
zogenaamde Boven Krijt. Op de zuidelijk georiënteerde steile hellingen
met kalkrijke bodem langs de Berwijn komen talrijke gradiënten voor
(vochtgradiënt, temperatuurgradiënt, trofiegradiënt enz.) De grote
landschappelijke verscheidenheid is hier een gevolg van. De steile
dalflank, deels bebost met een goed ontwikkeld eiken-haagbeukenbos
waarin talrijke voorjaarsbloeiers voorkomen en deels begroeid met een
gevarieerd en kleurrijk kalkgrasland, biedt een hoge visuele
belevingswaarde. Over praktisch de ganse lengte van de grazige flank
komt een trappenprofiel voor, ontstaan doordat het grazende vee meestal
parallel met de helling loopt. Onderaan in het krijtmassief komen groene
glauconietrijke zanden voor, doorspekt met voor het grondwater
ondoorlaatbare kleilagen, het zogenaamde Vaalser Groenzand of de
formatie van Vaals. De afzetting dagzoomt enkel langs de bovenloop van
de Noorbeek, in de Veursvallei stroomopwaarts van het gehucht Kwinten,
over de gehele lengte van de vallei van de Gulp, onderaan de taluds van
enkele holle wegen die deze dalen met de plateaus verbinden en langs de
Berwijn. Het op de kleilagen stagnerende grondwater bereikt er de
oppervlakte onder de vorm van talrijke bronnen. De pleistocene lösslagen
op de plateaus hebben zich gedurende het Holoceen (vanaf 10.000 jaar
geleden tot op heden) onder invloed van het vochtig-gematigde klimaat
ontwikeld tot diepe, vruchtbare leemgronden met een hoge landbouwwaarde.
De vallei van de Berwijn werd opgevuld met colluviale en alluviale
leem-, klei-, zand-, en grindafzettingen. De dalflanken in het
Maasterrassenlandschap bestaan uit kalkrijke grind-, zand-en
leemmengsels. Momenteel worden op de gemakkelijk te bewerken, vlakke,
niet erosiegevoelige plateaus met diepe leemgronden op het grondgebied
van Moelingen hoofdzakelijk akkerbouwgewassen verbouwd. De hellingen
zijn bebost terwijl de meeste al dan niet met populieren beplante weiden
en boomgaarden zich in de vallei bevinden. Het landschap is analoog met
de leemstreek van droog Haspengouw. De vallei met vochtige graslanden en
percelen beplant met hoogstamfruitbomen, soms afgesloten met hagen,
vormt een enorm kontrast met de steile dalflank en het Haspengouws
plateau, doorsneden met holle wegen. De gedeeltelijk beboste helling en
de vochtige weiden in de omgeving van de Berwijn zijn historisch
stabiel. Zij worden reeds weergegeven op de kaart van de Ferraris
(1771-1777). De voormalige watermolen op de Berwijn te Moelingen was
eigendom van de tiendheer van Moelingen. Op de kaart van de Ferraris is
hij aangeduid als een L-vormig gebouw. Alleen de bakstenen dwarsschuur
onder zadeldak rest nog van het oorspronkelijke gebouw dat tijdens
Wereldoorlog 1 afbrandde. Op een kalkstenen sluitsteen wordt het jaartal
1744 vermeld. De overige gebouwen dateren van de wederopbouw in
neotraditionele stijl. Omwille van het wisselvallig regime van de
Berwijn was de aanleg van een kunstmatige aftakking noodzakelijk. Op de
Berwijn zelf werd een stuw aangebracht, om de molensloot van een
constant debiet te voorzien. De stuw is thans gedeeltelijk vernield,
zodat de waterval als een natuurlijke vistrap (voor bijvoorbeeld zalm)
fungeert.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De Berwijn is de enige vrij meanderende waterloop met zulk een groot
debiet en met kenmerken van een bergrivier in Vlaanderen. Het dal van de
Berwijn vormt de scheidingslijn tussen twee Maasterrassenmassieven. De
westelijke dalflank van de Berwijn tussen Moelingen en Berneau is één
van de weinige locaties in Vlaanderen waar gesteenten uit het
Paleozoïsche tijdvak (harde kalksteen uit het Onder Carboon) dagzomen.
Deze dalflank is als het ware een logboek voor de studie van de
geologische afzettingen vanaf het Paleozoïcum tot op heden. Eveneens op
de zuidelijk georiënteerde steile hellingen met kalkrijke bodem langs de
Berwijn komen talrijke gradiënten voor (vochtgradiënt,
temperatuurgradiënt, trofiegradiënt enz.). De grote landschappelijke
verscheidenheid is hier een gevolg van.

Historische waarde:
~~~~~~~~~~~~~~~~~~~


De gedeeltelijk beboste helling en de vochtige weiden in de omgeving
van de Berwijn zijn historisch stabiel. Zij worden reeds weergegeven op
de kaart van de Ferraris (1771-1777). De voormalige watermolen op de
Berwijn te Moelingen was eigendom van de tiendheer van Moelingen. Op de
kaart van de Ferraris is hij aangeduid als een L - vormig gebouw. Alleen
de bakstenen dwarsschuur onder zadeldak rest nog van het oorspronkelijke
gebouw dat tijdens Wereldoorlog 1 afbrandde. Op een kalkstenensluitsteen
wordt het jaartal 1744 vermeld. De overige gebouwen dateren van de
wederopbouw in neotraditionele stijl.

Esthetische waarde:
~~~~~~~~~~~~~~~~~~~

De steile dalflank, deels bebost met een goed
ontwikkeld eiken-haagbeukenbos waarin talrijke voorjaarsbloeiers
voorkomen en deels begroeid met een gevarieerd en kleurrijk
kalkgrasland, biedt een hoge visuele belevingswaarde. Over praktisch de
ganse lengte van de grazige flank komt een trappenprofiel voor, ontstaan
doordat het grazende vee meestal parallel met de helling loopt. De
vallei met de vrij meanderende rivier tussen vochtige graslanden en
percelen beplant met hoogstamfruitbomen, soms afgesloten met hagen,
vormt een enorm kontrast met de steile dalflank en het Haspengouws
plateau, doorsneden met holle wegen.


Sociaal-culturele waarde:
~~~~~~~~~~~~~~~~~~~~~~~~~


In het landschap bevinden zich
verschillende wandelpaden, waaronder een Grote Routepad.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De meanderende Berwijn is bepalend voor de landschappelijke opbouw
van het volledige gebied.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


trappenprofiel

**Macroreliëf:**

 * macroreliëf
 * markante terreinovergang
 * holle weg

Maasterrassen, steile dalhellingen, historische holle wegen

**Hydrografische Elementen:**

 * rivier
 * vallei
 * meander


Berwijn

**Moerassige gronden:**


vochtig grasland

**Geologie:**

 * ontsluitingen


o.a. primaire gesteenten (harde kalksteen uit het Onder Carboon)

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Molens:**

 * watermolen


**Kerkelijk erfgoed:**

 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


historische holle wegen

**Waterbouwkundige infrastructuur:**

 * grachtenstelsel
 * stuw


molensloot met stuw en zalmtrap

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * hagen

**Kunstmatige waters:**

 * poel


**Topografie:**

 * onregelmatig


**Historisch stabiel landgebruik:**

 * permanent grasland


hellings- en valleigraslanden

**Typische landbouwteelten:**

 * hoogstam


**Bos:**

 * loof
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Een hoogspanningsleiding beïnvloed de visuele belevingswaarde van het
landschap negatief. Er bevindt zich een gebouwencomplex van een
gasmaatschappij in het gebied. In holle wegen en langs bosranden wordt
geregeld afval gestort.
