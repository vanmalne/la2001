Vijverbroek
===========

Anker ID: A70029
----------------

**Landschap**



C.TEKSTUELE Omschrijving
------------------------

Het Vijverbroek, met een oppervlakte van ongeveer 140 ha, bevindt zich
in het uiterste noordoosten van de provincie Limburg bij de Nederlandse
grens. Het landschap wordt omsloten door de historische woonkernen
Thorn, Neeritter, Ittervoort en Kessenich. Geografisch strekt het
Vijverbroek zich uit op de vlakke dalbodem van de Maas waarin men het
laagterras en, enkele meter lager, de alluviale vlakte kan
onderscheiden. Het laagterras bestaat uit een fluvioperiglaciaire
Weichseliaanafzetting (zo'n 70 000 tot 10 000 jaar geleden), opgebouwd
uit grind van Ardense afkomst, bedekt door een eolische dekzandlaag. In
de alluviale vlakte beschreef de Maas grote meanders en sneed er het
laagterras aan. In het Vijverbroek komt een zeldzaam voorbeeld van een
gaaf bewaarde verlande Maasmeander voor. Men kan er eveneens duidelijk
de noord-zuid verlopende, enkele meter hoge, steilrand tussen het
laagterras en de alluviale vlakte van de Maas waarnemen. In de
Maasdalbodem komt een metersdik grindpakket voor. In het noordelijk deel
van het landschap komt een uitgestrekt hoefijzervormig laagveengebied
voor. In het middengedeelte komen zandleemgronden van alluviale
oorsprong, zonder profielontwikkeling voor en met een hoge
grondwaterstand. De hoogst gelegen zandleemgronden van alluviale
oorsprong in de omgeving van het Stokbroekhof zijn in gebruik als weide
of akkerland. Zij werden pas gedurende de 19de en in het begin van de
20ste eeuw in cultuur gebracht. De Raam- en de Itterbeek vormen de
overgang naar de verlaten maasmeander. In deze depressie komt een
uitgestrekt hoefijzervormig veengebied met drijftillen voor, waarop zich
één van de grootste en meest intakte grondwaterafhankelijke
elzenbroekbossen en wilgenstruwelen met diverse trofiegradienten
ontwikkelde. De gradiënt van droog naar vochtig resulteert in een
soortenrijke vegetatie. De afwatering van het Vijverbroek wordt
hoofdzakelijk verzekert door de Raambeek, waarop talrijke slootjes
aansluiten; de zgn. Raampjes. De Raambeek wordt louter gevoed door
kwelwater van de hoger gelegen zandleemgronden en door water dat door
het veen langzaam afgegeven wordt. In het oosten slingert de Itterbeek
zich door het Vijverbroek. Haar bedding ligt plaatselijk hoger dan het
maaiveld. Deze beek kan dus niet instaan voor de afwatering van het
broek. Het verval is groot. Het landschap grenst aan het tracé van de
Romeinse heirbaan Maastricht-Nijmegen. In het Vijverbroek werden
verschillende Romeinse munten gevonden. Enkele vondsten wijzen erop dat
deze Maasmeander toen nog bevaarbaar was. Onmiddellijk ten oosten van
Kessenich bevindt zich een castrale mot aan het uiteinde van een
kunstmatig opgehoogd voorhof, de Berg genoemd. De burchtheuvel heeft een
basisdiameter van 40 meter en is ongeveer 9 meter hoog.. Mot en voorhof
waren zeer waarschijnlijk omringd door een gracht. De omliggende straten
volgen waarschijnlijk het patroon van de grachten die de site omgaven.
Op de voorburcht staat de St.-Martinuskerk De eeuwenlange begravingen op
het kerkhof rond de kerk verstoorden de site ernstig. Typologisch mag de
burchttoren van Kessenich als een 12de eeuwse constructie beschouwd
worden. Nog op de Berg bevindt zich de grafkapel Michiels. De boerderij
Het Stokbroekhof, waarvan de oudste vermeldingen dateren uit de 14de
eeuw, drukte eeuwenlang haar stempel op het omringende landschap. De
middeleeuwse torenruine behorend bij het hof was omringd door grachten
die werden gedempt Op de Ferrariskaart (1771-1778) werd het grootste
deel van het Vijverbroek ingetekend als moeras. In het zuidelijk deel
komen drassige weiden voor. Rond het Stokbroekhof zijn deze met hagen of
houtkanten omgeven. Vanaf het begin van de 19de eeuw werd turf gestoken.
De Raambeek en een deel van het slotenstelsel dateert eveneens uit deze
periode .Omdat gedurende het hele jaar turf gestoken werd was immers een
permanente afwatering noodzakelijk. De perceelsscheidingen rond het
Stokbroekhof zijn verdwenen en enkele weidepercelen werden omgezet in
akkerland. Het turfsteken bereikte zijn hoogtepunt rond de eeuwwisseling
en hield stand tot tijdens de tweede wereldoorlog. Een deel van de
turfkuilen werd gedempt en beplant met els- en wilgensoorten volgens het
beddensysteem.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het landschap is bijzonder door zijn reliëfvorming. In het
Vijverbroek komt een zeldzaam voorbeeld van een gaaf bewaarde verlande
Maasmeander voor. Men kan er eveneens duidelijk de noord-zuid
verlopende, enkele meter hoge, steilrand tussen het laagterras en de
alluviale vlakte van de Maas waarnemen. In het noordelijk deel van het
landschap komt een uitgestrekt hoefijzervormig veengebied met
drijftillen voor, waarop zich één van de grootste en meest intakte
grondwaterafhankelijke elzenbroekbossen en wilgenstruwelen met diverse
trofiegradienten ontwikkelde.

Historische waarde:
~~~~~~~~~~~~~~~~~~~


In het Vijverbroek werden verschillende Romeinse munten gevonden. De
boerderij Het Stokbroekhof, waarvan de oudste vermeldingen dateren uit
de 14de eeuw, drukte eeuwenlang haar stempel op het omringende
landschap. De middeleeuwse torenruine behorend bij het hof was omringd
door grachten die werden gedempt. Onmiddellijk ten oosten van Kessenich
bevindt zich een castrale mot aan het uiteinde van een kunstmatig
opgehoogd voorhof. Mot en voorhof waren zeer waarschijnlijk omringd door
een gracht. Op de voorburcht staat de kerk. Typologisch mag de
burchttoren van Kessenich als een 12de eeuwse constructie beschouwd
worden. Het slotenstelsel aansluitend op de Raambeek werd aangelegd ten
behoeve van de turfwinning gedurende de tweede helft van de 19de eeuw.

Esthetische waarde:
~~~~~~~~~~~~~~~~~~~

De ligging van het Vijverbroek tussen de
historische woonkernen Thorn, Neeritter Ittervoort en Kessenich, de
intieme beslotenheid van het landschap door de aanwezigheid van een
ongeveer 40 ha. groot hoefijzervormig elzenbroekbos, het bijzondere
reliëf en de talrijke gradienten in het landschap bieden een hoge
esthetische belevingswaarde.


Sociaal-culturele waarde:
~~~~~~~~~~~~~~~~~~~~~~~~~


Het Vijverbroek staat bekend als een
Stiltegebied.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Bepalend is hier de verlaten maasmeander, samenvallend met de
steilrand tussen het laagterras en de alluviale vlakte.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * markante terreinovergang

**Hydrografische Elementen:**

 * beek
 * vallei
 * meander
 * oude rivierarm


Itterbeek, Raambeek, verlaten Maasmeander

**Moerassige gronden:**

 * moeras
 * veen
 * ven



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * hof


**Kastelen, landgoederen en aanhorigheden:**

 * toren


**Landbouwkundig erfgoed:**

 * hoeve
 * schuur
 * stal


Stokbroekhof

**Militair erfgoed:**

 * motte


De Berg

**Kerkelijk erfgoed:**

 * kerk
 * kapel


Sint-Martinuskerk, grafkapel Michiels

 **Archeologische elementen:**
archeologica uit Romeinse tijd en rond motte

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * pad
 * Romeinse weg


**Waterbouwkundige infrastructuur:**

 * grachtenstelsel


Raambeek met grachtenstelsel, zogenaamde Raampjes

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * hagen
 * perceelsrandbegroeiing

**Kunstmatige waters:**

 * turfput


**Topografie:**

 * historisch stabiel


**Historisch stabiel landgebruik:**

 * permanent grasland


**Bos:**

 * broek
 * hakhout


**Bijzondere waterhuishouding:**

 * uiterwaarden



OPMERKINGEN EN KNELPUNTEN
~~~~~~~~~~~~~~~~~~~~~~~~~

Verdroging is hier een gevolg van de grondwaterwinningen in Nederland en
Vlaanderen, het uitdiepen van de Raambeek en enkele grachten en de
ontgrindingen in de onmiddellijke omgeving. Het gebied wordt ook
bedreigd door vermesting die het gevolg is van het overmatig gebruik van
dierlijk mest en kunstmest op aanpalende landbouwpercelen. Het percolaat
van een voormalige grote stortplaats van enkele Nederlandse gemeenten in
het noordwestelijk deel van het landschap tast vermoedelijk het
grondwater aan. Het overslagstation (pekelhuisje) van een pekelleiding
van Solvay vormt een voortdurende bedreiging. Het netwerk van kleine
landschapselementen (houtkanten, lineaire ruigtes langsheen de
perceelsgrenzen...enz.) wordt aangetast door schaalvergroting en
intensivering van de landbouw.
