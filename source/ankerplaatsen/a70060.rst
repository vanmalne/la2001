Kasteel van Beto en Beukenberg met Romeinse weg
===============================================

Anker ID: A70060
----------------

**Landschap**



C.TEKSTUELE Omschrijving
------------------------

Het kasteel van Betho ligt even buiten het stadscentrum van Tongeren
in het gehucht Mulken, gevat in een vrij gaaf bewaard landschap tussen
de steenwegen naar Hasselt en Sint-Truiden. Het is een imposant,
gedeeltelijk omgracht complex aan de bovenloop van de Fonteinbeek. Het
omvat een kasteel met een hoeve, symmetrisch aangelegd. Kasteel en hoeve
zijn gebouwd rondom twee binnenplaatsen, het kasteel ten zuidoosten, de
hoeve ten noordwesten. Het kasteel is op elke hoek van een toren
voorzien. Het oudste gedeelte is de zuidwestelijke hoektoren, vrijwel
volledig van mergelsteen, en gaat terug tot de 15de eeuw. De overige
delen zijn overwegend bak- en mergelstenen constructies in Maasstijl
(17-18de eeuw). De toegang tot elk deel ligt aan beide einden van de
centrale zuidoost-noordwest as. Uit het patroon van paden en wegen (o.a.
ook een kerkewegel) en de perceelsaflijning met bomenrijen, dreven en
houtkanten spreekt een geometrische, half-open landinrichting. Ook in
het stervormige wegenstelsel van het gesloten bosgebied op de Beukenberg 
met een kleine vijver komt dat sterk tot uiting. Het landgebruik in
de omgeving van het kasteel en de stedelijke (lint)bebouwing is
traditioneel en wordt gekenmerkt door akkers en vooral weiden, soms
aangeplant met populieren of nog in gebruik als boomgaard. Op de
Beukenberg domineren bossen en struwelen. Westelijk primeert de openheid
van het akkerland, aan ruilverkaveling ten prooi gevallen. De
landschappelijke betekenis van de Beukenberg gaat terug tot het Romeinse
Tongeren van eind 1ste eeuw. De stad was gelegen op een strategische
heuvelsite langs de heerbaan Bavai-Keulen en de Jeker. Om haar van
stromend water te voorzien bouwden de Romeinen een ingenieus aquaduct.
Tussen de natuurlijke bronnen van de Mombeek te Widooie (+105 meter) en
de eerste Romeinse omwalling (+100 meter) werd een kunstmatige heuvelrug
aangelegd, waarvan de Beukenberg een onderdeel vormt. Over die aarden
wal van ca. 4 kilometer lang werd in een houten afvoerkanaal zuiver
water naar Tongeren gevoerd. Van het aquaduct is het traject tussen de
Sint-Truidersteenweg en de Legioenenlaan het best bewaard gebleven en
duidelijk in het reliëf zichtbaar. In het uitgesproken akkerbouwgebied
ten zuiden van de weg Sint-Truiden - Tongeren vervaagt het profiel vrij
snel om tenslotte helemaal uit het microreliëf te verdwijnen. Hier
volstond het natuurlijk verval om het water naar de stad te laten
afvloeien en lag het houten afvoerkanaal gewoon op het maaiveld. Zowel
de Beukenberg als de historische heuvelsite van Tongeren situeren zich
op de zuidwest-noordoost georiënteerde waterscheidingskam tussen het
Maas- en het Scheldebekken. Zulke interfluviumpositie tussen twee
concurrerende rivierbekkens is onderhevig aan intense erosieprocessen
met een sterk heuvelend reliëf en een eigen dynamiek tot gevolg. De
Beukenberg is er een mooi voorbeeld van met zichten op Haspengouw zowel
in noordelijke als in zuidelijke richting. Ook in dat opzicht vormde het
aquaduct een curiosum: enerzijds werd bronwater uit het Scheldebekken
afgeleid, anderzijds kon de stad water tappen uit de lager gelegen Jeker
in het Maasbekken. Uit dezelfde tijd - eind 1ste , begin 2de eeuw -
dateren de voornaamste Romeinse omwalling en de toenmalig nieuwe
heerbaan Tongeren-Kassel, waarvan het tracé o.a. in dit landschap
bewaard is gebleven. Volgens de huidige inzichten liep die weg langsheen
de tumulus zuidelijk van de Beukenberg (richting Paspoel). Tumuli kwamen
talrijk voor in de nabijheid van de uitvalswegen sinds de 2de-3de eeuw,
toen er een periode van welvaart heerste. Zij zijn zichtbaar als kleine,
beboste heuvels in het landschap. Van de Romeinse stadswal, die zowel in
hoogte als in breedte gekortwiekt is, is doorgaans de kern nog
overgebleven, o.a. langsheen de Legioenenlaan. De muur werd
hoofdzakelijk met silex in twee delen gebouwd: aan twee zijden een
dunwandig parament van regelmatige blokken met daartussen een dikke kern
van mortelspecie met amorfe brokken. Het parament is veelal tijdens de
Middeleeuwen weggehaald en herbruikt in de Romaanse bouwwerken. Het
landschap is attractief voor zachte recreatie en, aan de rand van de
stad, erg in trek bij wandelaars. De Beukenberg is echter erg gevoelig
voor erosie en verstoring, die nog versterkt worden door ongeoorloofd
mountainbiken. Bovendien liggen de proefterreinen van het
Demonstratiebedrijf Tongeren geprangd in de hoek tussen de beschermde
omgeving van het aquaduct en die van de tumulus met een voortschrijdende
aftakeling van het landschap tot gevolg.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De Beukenberg situeert zich op de zuidwest-noordoost georiënteerde
waterscheidingskam tussen het Maas- en het Scheldebekken. Zulke
interfluviumpositie tussen twee concurrerende rivierbekkens is
onderhevig aan intense erosieprocessen, met een sterk heuvelend reliëf
en een eigen dynamiek tot gevolg.

Historische waarde:
~~~~~~~~~~~~~~~~~~~


De landschappelijke betekenis van de Beukenberg gaat terug tot het
Romeinse Tongeren. Om de stad van stromend water te voorzien bouwden de
Romeinen een aquaduct. Daartoe werd een kunstmatige heuvelrug aangelegd,
waarvan de Beukenberg een onderdeel vormt. Uit hetzelfde tijdvak dateren
de voornaamste omwalling en de heerbaan Tongeren-Kassel, waarvan delen
zichtbaar zijn gebleven. Langs de heerweg bevindt zich een Romeinse
tumulus. Het kasteel van Beto is een imposant, gedeeltelijk omgracht
complex met een hoeve, rondom twee binnenplaatsen gebouwd in overwegend
Maasstijl (17-18de eeuw). Het landgebruik in de omgeving van kasteel en
bebouwing is traditioneel en wordt gekenmerkt door akkers en vooral
weiden, soms aangeplant met populieren of nog in gebruik als
boomgaarden.

Esthetische waarde:
~~~~~~~~~~~~~~~~~~~

De beboste Beukenberg heeft een uitgesproken
reliëf met unieke zichten op Haspengouw zowel in noordelijke als in
zuidelijke richting. Rond het symmetrisch aangelegde kasteel van Beto is
een geometrische en half-open landinrichting herkenbaar in het patroon
van paden en wegen en de perceelsaflijning met bomenrijen, dreven en
houtkanten.


Sociaal-culturele waarde:
~~~~~~~~~~~~~~~~~~~~~~~~~


Het landschap is attractief voor zachte
recreatie en, aan de rand van de stad, erg in trek bij wandelaars.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Romeinse heerbaan en aquaduct waren bepalend voor de opbouw van
het landschap. Het aquaduct en het kasteel van Betho met park zijn, even
buiten het stadscentrum, visueel dominant aanwezig, gevat tussen de
steenwegen naar Hasselt en Sint-Truiden.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * holle weg

sterk heuvelend reliëf op waterscheidingskam

**Hydrografische Elementen:**

 * beek


Fonteinbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteelpark van Beto

**Kastelen, landgoederen en aanhorigheden:**

 * kasteel
 * toren
 * landgoed
 * kasteelgracht


kasteel van Beto

**Landbouwkundig erfgoed:**

 * hoeve
 * schuur
 * stal


kasteelhoeve van Beto

 **Archeologische elementen:**
Gallo-Romeinse relicten

 **Andere:**
relicten van Romeinse bouwwerken: aquaduct, omwalling, tumulus

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * kerkwegel
 * Romeinse weg


Romeinse weg Tongeren-Kassel, geometrische patronen van paden en
wegen

**Waterbouwkundige infrastructuur:**


relict Romeins aquaduct

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver


**Topografie:**

 * onregelmatig


**Historisch stabiel landgebruik:**

 * permanent grasland


weilanden nabij kasteel en bebouwing, onder boomgaarden of populieren

**Typische landbouwteelten:**

 * hoogstam


**Bos:**

 * loof
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

De Beukenberg is erg gevoelig voor erosie en verstoring, die nog
versterkt wordt door ongeoorloofd mountainbiken. Bovendien liggen de
proefterreinen van het Demonstratiebedrijf Tongeren geprangd in de hoek
tussen de beschermde omgeving van het aquaduct en die van de tumulus met
een voortschrijdende aftakeling van het landschap tot gevolg. Westelijk
primeert de openheid van het akkerland, aan ruilverkaveling ten prooi
gevallen. Recente bebouwing levert geen bijdrage tot de
landschapswaarden.



