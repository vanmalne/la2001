Buggenhoutbos
=============

Anker ID: A24003
----------------



A.TEKSTUELE Omschrijving
------------------------

Het huidige Buggenhoutbos, op grondgebied van de gemeente Buggenhout,
is maar een bescheiden overblijfsel van een duizenden hectare groot
boscomplex, dat al in de 12e eeuw werd vermeld als het 'Beuckenhoudt'
omdat de beuk wellicht de boventoon voerde in het woud of op zijn minst
opvallend was. Het bos heeft een zeer bewogen verleden. Het veranderde
ontelbare malen van eigenaar, met alle gevolgen van dien. In de eerste
helft van de 13e eeuw stonden de graven van Gent en Aarschot het toen
nog meer dan 1100 ha grote bos af aan de abdij van Affligem. Het omvatte
de gehuchten Ten Houte, Merchtem, Dries, Peysseghem en Coeckelberg, en
stond bekend als de 'Boschkant'. In het begin van de 15e eeuw- het bos
was toen nog 1000 ha groot- kwam het in het bezit van de machtige Heren
van Grembergen, nadien werd het gekocht door de familie Halewijn en die
verkocht het bos weer aan Jan, paltsgraaf van Rijn, hertog van Beieren
(1573). Intussen had in 1504 jonker Jan de Rycke, een familielid van de
toenmalige eigenaar, tijdens een jachtpartij in het bos de dood gevonden
bij een aanval van een everzwijn. Het jaar daarna liet zijn vrouw,
Jacoba van Heffene, een barokke kapel oprichten in het Buggenhoutbos: de
nu nog altijd druk bezochte en fraaie Boskapel. Vervolgens was het bos
gedurende enkele eeuwen eigendom van de familie van Buggenhout, maar in
1777 kwam het weer in handen van de Heren van Grembergen. In de periode
daarna begon het bos steeds meer te slinken. In 1846 was het nog 562 ha
groot, in 1887 nog maar 400 ha, te wijten aan de stelselmatige
ontginningen ten behoeve van de landbouw. In 1899 kwam het bos in bezit
van de familie de Mérode. Tijdens de Eerste Wereldoorlog kreeg het bos-
met Beuken en eiken die soms een omtrek hadden van 5 à 7 m- het zwaar te
verduren: zowat de helft ervan werd kaalgeslagen en nadien als
landbouwgrond verkocht. Wat overbleef (160 ha) kwam in handen van
houthandelaar Clerx van Helmond. Deze liet alle bomen met enige
commerciële waarde vellen. De staat kocht in 1936 het resterende deel-
140 ha, 10 are- aan en werd het Buggenhoutbos van de totale ondergang
gered. Op dat moment waren bomen met een omtrek van meer van 1.2 m
eerder zeldzaam. Tegenwoordig is het bos uitgebreid tot 156 ha. Het is
eigendom van het Vlaamse Gewest en wordt door Bos en Groen beheerd.
Tegenwoordig is zowat 50 ha van het bos 40 à 60 jaar oud, en 100 ha
tussen de 100 en 150 jaar. De oudste bestanden werden dus omstreeks 1850
aangeplant. De beuken van de oudste generatie bereiken nu al een
eerbiedwaardige leeftijd, zijn kaprijp en worden groepsgewijs gekapt en
vervangen door jonge aanplanten met inheems loofhout. De eiken kunnen
echter nog tientallen jaren op stam blijven. In de eikenbestanden wordt
wel gedund. Wat het naaldhout betreft verdienen de fraaie lorken een
aparte vermelding. Het laatste bestand Douglasspar werd ten gevolge van
de voorjaarsstromen van 1990 vervangen door een aanplanting van
Zomereik. De Kapelhoeve dateert uit 1927. Deze werd door de Boerenbond
opgericht als modelhoeve op bosgronden die tijdens WO I ontgonnen waren.
Thans wordt de hoeve door twee familie uitgebaat. Het Buggenhoutbos ligt
in het overgangsgebied tussen de zand- en de zandleemstreek. Vanaf de
zuidelijke bosrand heeft men zicht op het Brabantse heuvelland. Het bos
groeit op een licht naar het noorden afhellend plateau, zo'n 13 à 24 m
boven de zeespiegel. Het hellingspercentage is gering, zo'n 0,73%. De
ondergrond is volmaakt uniform en bestaat uit glauconiet houdende klei
en grijze, plastische klei van het Assiaan. Deze laag is met een 1,5 à
4,5 m dikke zandlaag bedekt, maar er komen echter verschillende
leemhoudende stroken voor. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De ondergrond van het bos bestaat uit glauconiethoudende klei en
grijze klei van Assiaan. Het bos is in het overgangsgebied tussen de
zand- en zandleemstreek gelegen. Het gebied bevindt zich eveneens op de
waterscheidingskam van de Zenne en de Dender, een NZ gerichte heuvelrug.
Dit bos maakte deel uit van een groot Atlantisch eikenwoud.

Historische waarde:
~~~~~~~~~~~~~~~~~~~


Dit is een overblijfsel van een groot boscomplex dat in de 12e eeuw
het "Beuckenhoudt" werd genoemd. In de 13e eeuw werd het geschonken aan
de abdij van Affligem. In het begin van de 15e eeuw wer dhet gekocht
door de Heren van Grembergen, nadien door de hertog van Beieren (1573)
en de familie van Buggenhout. In 1777 werd het weer eigendom van de
Heren van Grembergen. De kronkelende hoofdweg van het bos werd in 1665
rechtgetrokken. Het bos was strategisch gelegen op een grens tussen twee
vorstendommen. Op Ferraris en Vandermaelen heeft het bos een veel
grotere oppervlakte. De oppervlakte begon sterk te dalen vanaf het einde
van de 18e eeuw.De oudste bosbestanden werden rond 1850 aangeplant.
Gedeelten van het bos werden in WO I kaalgeslagen en als landbouwgrond
verkocht.

Esthetische waarde:
~~~~~~~~~~~~~~~~~~~

De oppervlakte van het bos is sterk geslonken.
Naast het bos is er een open landschap en is er in het zuiden een zicht
op de Brabantse Heuvelstreek.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het bos wordt omringd door een open landschap. De bewoning
concentreert zich voornamelijk ten noorden van het gebied. Het bos wordt
door enkele wegen doorsneden. Vooral langs de Kasteelstraat is er
bewoning en wat industrie in het bos.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * beek
 * vallei


**Moerassige gronden:**

 * moeras



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur
 * stal


Kapelhoeve

**Kerkelijk erfgoed:**

 * kapel


Boskapel

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef

**Kunstmatige waters:**

 * poel
 * vijver


**Topografie:**

 * onregelmatig


**Bos:**

 * naald
 * loof
 * broek
 * middelhout
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

De Kasteelstraat en de Eikendreef doorsnijden het Buggehoutbos. Hierdoor
is het bos in drie delen onderverdeeld. Langs de Kasteelstraat komt wat
lintbebouwing en industrie voor. Het bos is sterk gereduceerd in
oppervlakte ten behoeve van de landbouw. Het wegenpatroon in de omgeving
is sterk gewijzigd tov Ferraris en Vandermaelen, de bebouwing is sterk
toegenomen, vooral aan de noordzijde van het huidige bos.
