Steenbergbos
============

Anker ID: A40073
----------------



C.TEKSTUELE Omschrijving
------------------------

Deze ankerplaats ligt op grondgebied van Everbeek (gemeente Brakel).
In de Vlaamse Ardennen komt een twaalftal heuvels voor die sterk
opvallen in het reliëf omdat ze niet alleen allemaal ongeveer een hoogte
van rond de 150 meter bereiken, maar ook doordat ze op één enkele west-
oost gerichte lijn zijn gelegen. Men noemt deze heuvels ook nog wel
'getuigenheuvels'. Hun ijzerrijke toppen zijn beter tegen regen, en dus
erosie, bestand. Het Steenbergbos ligt op de helling van één van deze
heuvels. Er zijn verschillende valleitjes aanwezig in het bos. Net ten
zuiden van de kerk van Bovenkwartier is er het brongebied van de
Molenbeek. Op de valleihelling komen duidelijke taluds voor. Tijdens de
transgressie van de Diestiaanzee, ongeveer 7 miljoen jaar geleden,
werden verschillende zandbanken gevormd die allen evenwijdig met de kust
lopen en een twintigtal meter boven de zeespiegel uitsteken. Toen de
Diestiaan-zee zich terugtrok gebeurde dat zeer geleidelijk en kalm,
zodat het patroon van de zandbanken niet verstoord werd en bleef
bestaan. De geulen tussen de zandbanken werd grotendeels opgevuld, maar
de zandbanken bleven nog lichtjes boven de omgeving uitsteken. De
waterlopen op het nieuwe land vormden zich in de laagst gelegen stukken,
dus niet op de zandbanken zelf. Naarmate de tijd vorderde sneden de
waterlopen zich steeds dieper in en kwamen de voormalige zandbanken
steeds hoger boven hun omgeving te liggen. Het feit dat deze banken zo
erosieresistent waren is te danken aan het glauconiet in de Diestiaanse
afzettingen. Het limoniet kitte de korrels aan elkaar zodat er
uiteindelijk ijzerzandsteen werd gevormd, een materiaal dat veel
weerstand tegen erosie biedt. De ijzerzandsteenkap vormde als het ware
een hoed, die de zandbanken tegen erosie beschermde. De depressies
tussen de zandbanken bleven onder het waterpeil liggen zodat het
glauconiet niet werd omgezet en dus het zand niet aan elkaar kon kitten.
Erosie had dan ook vrij spel op deze stukken. De getuigenheuvels van de
Vlaamse Heuvelstreek zijn dus de overblijfselen van de Diestiaanse
zandbanken. In bepaalde theorieën neemt men aan dat ze op één enkele
relatief lange zandbank liggen. De ligging van deze getuigenheuvels,
waarvan de helft van deze heuvels zich in de Vlaamse Ardennen bevindt,
kan geen toeval zijn. Het Trimpontbos is niet zo hoog gelegen als de
andere bossen, het hoogste punt van het bos bedraagt 90 meter. De
steilste hellingen komen in de buurt van de beek voor. Vandaag zijn de
rivieren al verschillende tientallen meters diep ingesneden ten opzichte
van het vroegere oppervlak. Dit heeft tot gevolg dat de zandbanken op
dit ogenblik als opvallende heuvels in het landschap uitsteken. Hun
absolute hoogte neemt af van zuid naar noord. Langs de valleiwanden zijn
er verschillende Tertiaire ontsluitingen (Bartoonklei, Lediaanzand,
Panesiliaanzand,… ). De heuvels tellen verschillende bronbossen. De
uitsijpelingsbronnen zijn in verschillende bronniveaus met
bronamfitheaters aanwezig, daar waar de waterhoudende zandlagen en
ondoordringbare kleilagen elkaar snijden. Zij voeden de talrijke
beekjes, zoals hier de Molenbeek. De steilste stukken van de vallei
liggen onder bos en weiden. Op andere delen komen akkers voor. Langs
drie zijden (zuid, oost en westen) is het gebied door lintbebouwing
omsloten. De neogotische kerk van het Bovenkwartier (Everbeek- Boven)
zit binnen de afbakening. Sinds 1868 heeft het gehucht een kerk, deze
werd in 1873 als parochiekerk erkend.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

In het zuiden van het gebied ontspringen verschillende bronnen die de
Molenbeek vormen. Het bos is een hellings- en bronbos.

Historische waarde:
~~~~~~~~~~~~~~~~~~~


De vorm van het huidige bos is nog goed herkenbaar t.o.v. Ferraris
(ca.1775). De bebouwing in de omgeving is wel sterk toegenomen. Aan de
oostzijde is het oorspronkelijk bos doorsneden door een weg en het
oostelijk gedeelte is verdwenen (t.o.v. Ferraris). Rond de percelen in
de buurt van het bos komt perceelsrandbegroeiing voor. Op de volgende
topografische kaarten blijft deze structuur behouden. Op Ferraris staat
op de kouter ten oosten van het bos een molen, Steenbergmolen,
ingetekend. Deze molen is vanaf de kaart van 1923 niet meer aangeduid.

Esthetische waarde:
~~~~~~~~~~~~~~~~~~~

Het bos is op een steile helling gelegen. Er
ontspringen verschillende bronnen die de Molenbeek voeden. De gebieden
rond de vallei liggen onder akkerland.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het bos bevindt zich in de vallei van de Molenbeek. Rond het bos
komen nog wat akker voor op de vlakkere, hogere stukken. Het gehucht
Bovenkwartier (Everbeek Boven) bevindt zich op de heuvelkam. De kerk
staat aan de rand ervan ingeplant.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel

**Hydrografische Elementen:**

 * beek
 * vallei


bronnen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kerkelijk erfgoed:**

 * kerk
 * kapel


kerk van Bovenkwartier

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * kerkwegel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * houtkant
 * hagen
 * kaphaag

**Topografie:**

 * onregelmatig


**Bos:**

 * loof
 * hooghout
 * struweel
