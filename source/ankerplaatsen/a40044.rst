Dorpskern en archeologische site van Ename en Bos t'Ename
=========================================================

Anker ID: A40044
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud

 
**Macroreliëf:**

 * macroreliëf
 * heuvel
 * steilrand
 * markante terreinovergang
 * holle weg

**Hydrografische\_Elementen:**

 * waterloop
 * beek
 * vallei

 

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * hof

 
Torreken te Walle

**Nederzettingspatronen:**

 * nederzettingspatroon
 * plein
 * gehucht

Boskant bij Bos t' Ename, Ename-bosrelatie, archeologische site,
Volkegem

**Kastelen, landgoederen en aanhorigheden:**

 * landgoed
 * kasteelgracht

 
**Bouwkundig erfgoed:**

 * (heren)woning
 * huis
 * herberg

 
dorpskern Ename, Schuifelbeen

**Landbouwkundig erfgoed:**

 * hoeve
 * schuur
 * stal

 
dorpskern Volkegem

**Molens:**

 * watermolen

 
Toysschemolen

**Kerkelijk erfgoed:**

 * kerk
 * kapel
 * abdij
 * pastorie

 
**Klein historisch erfgoed:**

 * schandpaal

 
waterpomp

 **Archeologische elementen:**
archeologische site Ename

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * kerkwegel

 
kasseiweg tussen bos en dorp

**Spoorweg:**

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom

 
**Lijnvormige elementen:**

 * dreef
 * bomenrij
 * houtkant
 * houtwal
 * hagen
 * knotbomenrij
 * kaphaag
 * perceelsrandbegroeiing

**Kunstmatige waters:**

 * vijver

 
**Bos:**

 * loof
 * hakhout
 * middelhout
 * struweel

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

--------------

B.landschapswaarden
-------------------

 Wetenschappelijke waarde:
De archeologische site bevindt zich op een verheven punt in de
Scheldevallei, top van een zandige rug. Het Bos t'Ename is op een steile
oostelijke dalwand van de Boven- Schelde nabij Oudenaarde gelegen. 1/5
van het bos is gelegen op slecht gedraineerde gronden binnen de
pleistocene Scheldevallei, 4/5 bevindt zich op een helling met
kleizandcomplexen, zandsteenbanken, kwelzones en bronnen.
Historische waarde:
De site van Ename werd reeds in de Romeinse tijd als landbouwgrond
gebruikt. Vanaf 974 werd Ename een handelsnederzetting met burcht. Van
de vroeg-romaanse kerk zijn enkel de funderingen bewaard gebleven,
hierboven staat de huidige St-Laurentiuskerk. Er zijn resten van de oude
abdij van Ename, ontstaan rond 974. Deze speelde een grote rol op de
grens tussen het Duitse Rijk en het Franse Rijk. De abdij had
verschillende bezittingen in een gebied dat zich uitstrekte van Pervijze
(Diksmuide) tot Deurne (Antwerpen) en van Kluizen (Gent) tot Calais. Van
de 11e tot de 18e eeuw was het bos eigendom van de Benedictijnenabdij
van Ename. Het grondgebruik van het Bos t'Ename is een afwisseling van
ontginning voor gras- en akkerland en bebossing. Tot 1775 was er een
toenname van het bosareaal, nadien daalt het bos ten voordele van
akkerland. Vanaf 1880 steeg de bebost oppervlakte terug.
Esthetische waarde: De kerk van Ename heeft een klein kerkhof en ligt
aan het begrast marktplein. Aan de Schelde liggen de opgravingen van de
site. De nog vrij gave dorpskern van Ename is met een kasseiweg met het
bos verbonden. Dit bos, op de dalwand gelegen, bestaat uit twee
boskernen, omgeven met gras- en akkerland.
Sociaal-culturele waarde : De archeologische site werd tot een
archeologisch park en openluchtmuseum uitgebouwd met een grote
pedagogische waarde.
Ruimtelijk-structurerende waarde:
De site van de abdij is op een strategische plaats, aan de
Scheldeoever gelegen. Meer naar het oosten toe ligt het dorp Ename met
het met bomen beplante marktplein. De huizen errond zijn nog vrij gaaf.
Aan het begraste marktplein staat de kerk. De dorpskern van Ename is met
het bos, dat op de dalwand van de Scheldevallei ligt, met een kasseiweg
verbonden. Nog verder naar het oosten komt men op de kouter van Mater.
Het dorp Volkegem ligt op de rand van de kouter en een vallei die
richting Bos t'Ename loopt.

--------------

C.TEKSTUELE Omschrijving
------------------------

 Bos t'Ename, ten oosten van Ename (dat ten noorden van Oudenaarde,
langs de Schelde, gesitueerd is) ligt voor één vierde in de brede geul
van het laagterras van de Scheldevallei en voor drie vierden bekleedt
het bos de steile valleiwand, inclusief het talud bovenaan. De kwaliteit
van de grond hangt in grote mate af van de grondsoort en de natuurlijke
drainage. De zone ligt in de zandleemstreek, in het overgangsgebied dus
van de Zand- naar de Leemstreek. De kwaliteit van de grond op het vlak
van drainage is zeer divers: van goed afgewaterde zandgronden tot zware
natte kleigronden. De vroegste occupatiesporen in de zone dateren uit de
Midden- en de Nieuwe Ijzertijd. Veel archeologisch onderzoek dat zich op
deze periode toespitst is er niet. Uit de Gallo- Romeinse periode zijn
op zestien sites bewoningssporen ontdekt, waarvan vijf in de nabije
omgeving van het bos t'Ename. Een zo dichte bevolking veronderstelt een
fiks gebruik van de bossen en een intensieve landbouw eromheen. Het
resultaat was waarschijnlijk een open bos of een wastine met nog slechts
weinig opgaande bomen. Na emigratie van de villabewoners bleven slechts
enkele zones bewoond (Welden, Mater, Ename-Ham, Volkegem,…). Tegen het
einde van de 6e eeuw ontstonden er zo'n twintig dorpen, tegen het einde
van het eerste millenium was de bevolkingsdichtheid te vergelijken met
die uit de Gallo- Romeinse periode. De nieuwe nederzettingen groeiden
uit tot kerndorpen, parochies en/of zetels van heerlijkheden rond een
kerk of burcht. De omringende gehuchten degradeerden tot
onderhorigheden. Tijdens de 12e en de 13e eeuw, tijdens de grote
ontginningen, werd het woningsbeeld vervolledigd met een viertiental
grote hoeves met walgracht en een aantal gehuchten langs de wegen. Het
bos t'Ename lag geprangd tussen twee invloedssferen; het Frankische
domein, later het stadje-in-wording en de abdijheerlijkheid Ename in de
vallei, en de lekenheerlijkheid Mater op het plateau. De geschiedenis
van het bos is nauw verbonden aan de gebeurtenissen in en rond de
nederzetting Ename. Al in de 9e eeuw wordt Ename vermeld in de bronnen,
maar in werkelijkheid woonden er wellicht vroeger al mensen op deze
plaats. De vroegste sporen van occupatie gaan terug tot de Nieuwe
Steentijd en de Gallo- Romeinse periode. Mogelijk werd er in de tweede
helft van de 9e eeuw een burcht opgericht die deel zou hebben uitgemaakt
van een snoer militaire steunpunten langs de Schelde die de opmars van
de Noormannen langs de Schelde moest beletten. De plaatselijke Sint-
Vedastuskerk ontstond wellicht ten laatste in de 8e eeuw. Of er op die
plaats sprake was van een Frankische domeinorganisatie is zeer de vraag.
In de 10e eeuw werd de vroegere structuur door elkaar geschud. Na het
uiteenvallen van het Karolingische rijk werd de Schelde in 925 de
natuurlijke grens tussen de invloedssfeer van Duitsland en Frankrijk. De
Duitse keizer Otto I richtte op de rechteroever castra (burchten) op om
de expansiedrift van de Franse koning en de Graaf van Vlaanderen in te
tomen. Als locaties werden Antwerpen, Valenciennes en Ename uitgekozen.
Op de ham verscheen voor die tijd een indrukwekkende burcht, in steen
opgetrokken. Aan de voet van de burcht ontstond een handelsnederzetting
in spe, in 1014 al portus genoemd. Deze nederzetting werd de hoofdplaats
van het markgraafschap Ename, dat het hele gebied tussen Schelde, Dender
en Hene bestreek. Het centrum breidde zich snel uit en reeds voor 1024
schonk Herman van Ename twee kerken (Sint- Salvator en Sint-
Laurentius). Het imposante karakter van het castrum kon de expansiedrang
van graaf Boudewijn IV van Vlaanderen evenwel niet stuiten en het werd
volledig verwoest. Ook het stadje werd met de grond gelijkgemaakt. Het
zou deze slag nooit meer te boven komen. De handelaars staken de Schelde
over en installeerden zich in Oudenaarde, dat op zijn beurt uitgroeide
tot een middeleeuwse stad. De landbouwers bleven in Ename wonen en de
vroeger zo belangrijke vesting werd een eenvoudig dorp op het platte
land. Op de puinen werd door de graaf een abdij gesticht om, naar men
aanneemt, de site elk strategisch belang te ontnemen. In de 14e eeuw
waren er twisten omtrent het hakhoutbos van Ename, tussen de abdij van
Mater en Ename. Mater palmde, tegen de beslissing van de graaf in, een
deel van de pastura in. Tegen 1661 was dit ongeveer 1/5. De abdij bleef
tot het einde van het Ancien Régime haar bezit in eigen beheer uitbaten,
cijnzen heffen of verpachten. In de eerste helft van de 15e eeuw konden
een aantal gronden aan de eigendom worden toegevoegd. Als gevolg van de
godsdiensttroebelen en wanbeleid raakte de abdijgemeenschap in de tweede
helft van de 16e eeuw in financiële moeilijkheden. Ze moest op het eind
van de 16e eeuw eigendommen van de hand doen om de schuldenput te
dichten. Hierdoor ging een deel van het bos in privé- handen over. In de
17e en 18e eeuw kocht de abdij diverse privé- percelen terug. In 1795
werd de abdij door de Franse republiek afgeschaft en werd het bos
t'Ename een staatsbos. De bodemgebruiksevolutie van bos t'Ename is
grondig bestudeerd geworden. Tussen 1275 en 1315 was de stijging van de
boswaarde ongeveer omgekeerd evenredig aan de daling van de graswaarde,
terwijl de akkerwaarde zo goed als stabiel bleef. Deze evolutie is aan
de stijgende bevolking te wijten waardoor de vraag naar hakhout steeg.
Tijdens de lange periode van bevolkingsrecessie die erop volgde (1315-
1410) werd een deel van het akkerareaal, namelijk marginale
ontginningsgronden van het bulkentype, niet langer bewerkt. Het werd
grasland, zodat de beweidingswaarde steeg. Tussen 1410 en 1775 nam de
graslandwaarde vrij gelijkmatig af, ten voordele van de boswaarde, maar
ook van de akkerwaarde die globaal gezien steeg. Vanaf eind de 16e eeuw
kreeg het bos een naam; 'Eenheambosch' en variaties daarop. Na 1775 zet
de stijging van de akkerwaarde zich nog wat verder door ten nadele van
grasland, maar ook ten nadele van de boswaarde. We kunnen dus stellen
dat tijdens het Ancien Régime, na de grote middeleeuwse ontginningen, er
een landschapsinversie plaatsvond op een groot deel van de zone van het
Bos t'Ename. Het grasland werd omgezet in bos. Het bos bekleedde niet
alleen de bodemkundige slechtste delen van het grasareaal, maar nam ook
de meest marginale delen van de middeleeuwse akkerbulken in. Het bos had
een enorm economisch belang, in de eerste plaats als energiebron, tussen
de middeleeuwse en moderne ontginningsgolven. In de zone van het Bos
t'Ename nam het bos tussen de 13e en de 18e eeuw het grootste deel van
de daarvoor als gevolg van gemeen gebruik en degradatie verloren gegane
ruimte weer in. Deze uitbreiding van het bos was niet het gevolg van
spontane rekolonisatie zoals vroeger, maar wel van de nieuwe
aanplantingen. Naar het einde van de 18e eeuw toe ontstond een duidelijk
polarisering en een concurrentiepositie tussen het gebruik als bos
enerzijds en dat als akker anderzijds, als gevolg van de toenemende
bevolkingsdruk. Pas in de eerste helft van de 19e eeuw zou de steenkool
hier komaf mee maken. In 1846 werd het bos aan een bankier verkocht, die
het tussen 1851 en 1868 het bos grondig van de kaart veegde, dit ten
gevolge van de verhoogde bevolkingsdruk. Enkele smalle stroken hakhout
op taluds, langs grachten en exploitatiewegen beven staan om erosie
tegen te gaan. Wat nog aan privé- bos restte onderging voor 1880
hetzelfde lot met uitzondering van enkele kleine, erosiegevoelige
perceeltjes. De ontgonnen blokken werden in kleinere perceeltjes
onderverdeeld, 431 in totaal, en verpacht. De pachtprijzen kwamen met de
bodemkwaliteit overeen. Door de landbouwcrisis van rond 1880 viel het
aantal pachters terug en kwamen enkele percelen weer onder bos te
liggen, er kwam een kleiner Bos t'Ename. Dit besloeg ongeveer 40% van
het Ferrarisbos. Naast herbeplanting en pioniersbebossing, heeft ook de
herkolonisatie van soorten uit de houtkantrestanten van het historische
bos een rol gespeeld bij de vorming van het nieuwe bos. Tijdens de WO I
liep de oppervlakte bos wel lichtjes terug. In 1929 werd het bos
verkocht en deed het bij industriëlen dienst als jachtterrein. WO II had
weinig invloed op de oppervlakte van het bos. Nu bedraagt de
bosoppervlakte 62 ha. De dorpskom van Ename, die zich waarschijnlijk
onafhankelijk van de haven heeft ontwikkeld, strekt zich uit ten
zuidoosten van de abdijsite en bestaat uit twee met bomen beplante
markten die van noord-west naar zuid-oost in elkaars verlengde gelegen
zijn, met de 11e eeuwse Sint- Laurentiuskerk als centrum. Beide pleinen,
Enameplein- Beaucarnestraat en Lijnwaadmarkt, zijn omringd door
bebouwing die zich nog verder langs de zuid-oost (Zwijndries) en de
zuid-west tot noord-oostas (baan Oudenaarde- Aalst) uitstrekt. Behalve
enkele gebouwen van het meer stedelijke type zijn de woningen
kleinschalig (één of anderhalve bouwlaag), witgeschilderd, bepleisterd
of gecementeerd, hebben buitenluiken voor de ramen en zijn afgedekt met
pannenzadeldaken. Naast enkele 18e eeuwse woningen zijn de meeste
woningen 19e eeuws maar gaan vaak op een 18e eeuwse of zelfs nog oudere
kern terug. Volkegem ligt aan de rand van de Materkouter. In het dorp
ontspringt de Riedensbeek. In het begin van de 18e eeuw werd door de
stad Oudenaarde infrastructuurwerken uitgevoerd om vanuit de Volkegemse
bronnen water te kunnen halen. Eind de 19e eeuw en begin de 20e eeuw
werden complementaire bronnen aangeboord. Het dorpsplein met de
parochiekerk ligt bovenaan een helling met uitzicht op de Scheldevallei.
Volkegem zou reeds in de vroege middeleeuwen een bidplaats geweest zijn.
Vermoedelijk werd de Sint- Martinuskerk er al in de 7e eeuw opgericht
voor een uitgestrekte moederparochie waarvan later opeenvolgend
verschillende parochies afsplitsten. In 1110 werd het altaar van
Volkegem aan de abdij van Ename geschonken. Het dorpsplein van Volkegem
wordt gekenmerkt door enkele gesloten hoeves en de oude parochiekerk.
Het voormalige buitenverblijf 'Torreken te Walle' is een kasteeltje op
een perceel dat voor meer dan de helft wordt ingenomen door de brede
omgrachting. Het is tegenover het Bos t'Ename ingeplant, naast de
Riedekensbeek, aanpalend aan de voormalige kasteelhoeve. De oudste
vermelding van "te Walle" dateert van 1224. Het kwam in handen van de
abdij, het zou als exploitatiecentrum gefungeerd hebben voor de
ontginning van de omgeving. Het huidige gebouw heeft 17e eeuwse kernen,
maar is in de 19e en 20e eeuw aangepast. Op de Oossebeek staat een semi-
gesloten hoeve met geïntegreerde watermolen; de 'Toysschemolen'. 1571 is
de oudste vermelding van de molen. De huidige boerderij werd rond 1900
opgericht ter vervanging van een oudere, kleinere hoeve. Naast het
bedrijf is een spaarvijver. Het molenhuis is een vergroting en
aanpassing van rond 1892 van de reeds bestaande oudere watermolen
waarvan de bouwsporen in de straatpuntgevel zijn.
