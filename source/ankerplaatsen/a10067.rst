Vallei van de Grote Nete rond de Herenbossen
============================================

Anker ID: A10067
----------------



C.TEKSTUELE Omschrijving
------------------------

Het landschap 'Vallei van de Grote Nete rond de Herenbossen' is
gelegen op grondgebied van de gemeenten Hulshout en Heist op den Berg in
de Zuiderkempen. De begrenzing van deze ankerplaats wordt gevormd door
de bewoning van Hulshout in het noorden, het Fietspad Herentals-Aarschot
in het oosten, de bewoning van Booischot in het zuiden en de Heistseweg
in het westen. Reeds bij Ferraris (1777) wordt de ankerplaats
gedomineerd door beemden langsheen de Grote Nete en de Steenkensbeek en
een langgerekte bosstructuur net ten noorden van de Nete. Bij
Vandermaelen (1854) zijn er nog steeds de aaneengesloten beemden, met op
de plaats van de huidige Herenbossen een oppervlakte bos en voor de rest
akkergebied. Op de kaarten van het MGI (situatie in 1909) is het
wegenpatroon sterk vergelijkbaar met dat bij Vandermaelen, doch wat meer
uitgebreid. De beboste oppervlakte is opnieuw toegenomen en
overeenkomstig met de huidige Herenbossen. De Herenbossen waren eertijds
eigendom van de vroegere heer van Hulshout, nl. de Merode van Westerlo.
De leeftijd van de meeste bestanden is om en bij de 40 à 50 jaar, wat
erop wijst dat het bos tijdens de laatste oorlog zo goed als kaalgekapt
werd. Dit ofwel door de bezetter (zg. 'Rommelasperges'), ofwel voor
brandhout voor de bevolking. Vandaag herkennen we in dit landschap nog
steeds de mooi bewaarde beemden en de sterk kronkelende loop van de
Steenkensbeek als belangrijkste getuigen van het historische landschap.
Het Kasteel 'Hof ter Laken', gelegen bij de Grote Nete, wordt omgeven
door een groots landschapspark met verschillende oude bomen. Dit goed
klimt op tot de Hoge Middeleeuwen en speelde van bij het begin een
belangrijke rol in de ontwikkeling van de lokale geschiedenis. De
huidige structuur van het kasteeldomein komt overeen met wat we
herkennen bij Vandermaelen. Het kasteelgebouw, dat teruggaat tot de 19de
eeuw, is een vrij groot, symmetrisch opgevat complex in
neorenaissancestijl. Verspreid over het domein komen nog verschillende
bijgebouwen voor. Zo zijn er de kasteelhoeve en de boswachterwoning, die
beiden grotendeels teruggaan tot de 2de helft van de 19de eeuw. Ten
zuiden van het kasteel ligt de voormalige, deels ommuurde moestuin die
nu in gebruik is als struisvogelkwekerij. Ook zeker te vermelden, is de
voormalige ijskelder met paviljoentje (2de helft 19de eeuw), dat vrij
recent werd ingericht als kapel, de z.g. 'Boskapel'. Ten oosten van het
kasteel ligt een meerledige, Kempische hoeve met voormalige herberg 'Mac
Adam', naar de Schotse ingenieur John Louden Mac Adam die een
aanlegwijze ontwierp voor steenslagwegen. Het transport van de regionaal
ontgonnen ijzersteen vereiste dergelijke verharde wegen doorheen het
moerassige dal van de Grote Nete. De 'Cabaret Macadam' zou teruggaan tot
ongeveer 1840; de bijgebouwen zijn van iets latere datum. De voormalige
schuur is nu in gebruik als taverne en dankt haar huidige naam,
'Pallieterhoeve', aan de opnamen die hier werden gemaakt voor de
gelijknamige film. We vermelden ook nog het voormalige
brugwachtershuisje, gelegen aan de eertijds druk bevaren Grote Nete, dat
teruggaat tot de 2de helft van de 19de eeuw. De mijlpaal 'Toreken' werd
opgetrokken in 1842 bij de afwerking van de weg die Hulshout met
Booischot verbindt, op de plaats tot waar de gemeente Booischot de
wegeniswerken had betaald en later onderhield. Het betreft een ca. 3
meter hoge zandstenen zuil, waarop inscripties de afstanden tot aan de
kerk van verscheidene gemeenten vermeld. De wetenschappelijke waarde van
dit landschap wordt in de eerste plaats bepaald door de relatief gaaf
bewaarde relatie tussen vooral de Steenkensbeek, maar ook de Grote Nete,
enerzijds en hun respectievelijke valleien anderzijds. De Steenkensbeek
vormt wegens haar kronkelende loop en zuiver, enigszins voedselarm water
trouwens een erg waardevol element. Daarnaast is er de rijke variatie in
vegetatietypes met loofbossen (Herenbossen), broekbos, struwelen,
permanent historische graslanden e.d., wat resulteert in een afwisselend
landschap waar talrijke flora- en faunasoorten geschikt habitat vinden.
Dit landschap betreft een esthetisch aantrekkelijk geheel van de
Herenbossen met het valleigebied met gaaf bewaarde beemden. Opvallende
ruimtelijk-structurerende elementen zijn de Grote Nete, de sterk
kronkelende Steenkensbeek, de opmerkelijke perceelsstructuur van het
afwateringsstelsel in het noordwesten, alsook het domein van kasteel
'Hof ter Laken'. De onregelmatige perceelstructuur en de afwisseling in
vegetatietypes, aangevuld met kleine landschapselementen, doen een
kleinschalig landschap ontstaan dat, dankzij de afwezigheid van visueel
storende elementen, aantrekkelijke zichten biedt. Het verspreid
voorkomend bouwkundig erfgoed met het prachtige domein van 'Hof ter
Laken' de 'Mac Adam' hoeve, hoeve 't Bergske -opvallend gelegen op een
donk-, de mijlpaal, e.d. draagt mee bij tot de hoge belevingswaarde van
dit landschap. Deze ankerplaats betreft dan ook een mooi bewaard
voorbeeld van een beekdallandschap in de zuidelijke Kempen. De vallei
van de Grote Nete is, dankzij de samenhang, ongetwijfeld één van de meer
landschappelijk waardevolle gebieden van Vlaanderen. Deze ankerplaats is
onderdeel van de cluster van landschappen die deze vallei vormt.
Teneinde de waarden van dit landschap voor de toekomst veilig te stellen
dient erop worden toegezien dat de antropogene invloed, die duidelijk
haar stempel heeft gedrukt op de omgeving, niet in het landschap
infiltreert.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De wetenschappelijke waarde van dit landschap wordt in de eerste
plaats bepaald door de relatief gaaf bewaarde relatie tussen vooral de
Steenkensbeek, maar ook de Grote Nete, enerzijds en hun respectievelijke
valleien anderzijds. De Steenkensbeek vormt wegens haar kronkelende loop
en zuiver, enigszins voedselarm water trouwens een erg waardevol
element. Daarnaast is er de rijke variatie in vegetatietypes met
loofbossen (Herenbossen), broekbos, struwelen, historisch permanente
graslanden e.d., wat resulteert in een afwisselend landschap waar
talrijke flora- en faunasoorten geschikt habitat vinden.

Historische waarde:
~~~~~~~~~~~~~~~~~~~


Het grondgebruik in dit valleilandschap gaat in oorsprong terug tot
wat we terugvinden op de kaart van Ferraris uit 1777: overwegend
moerassige weilanden langsheen de Nete met uitzondering van het centrale
noordelijke deel- de huidige Herenbossen- dat ook toen loofbos was. De
nog natuurlijke loop van de Steenkensbeek en de beemden in het
noordoostelijke deel van het landschap, zijn de duidelijkste getuigen
van dit eeuwenoud verleden. Eveneens herkenbaar bij Ferraris is de site
van kasteel Hof ter Laken, in verbinding met het bosgebied aan de
overkant van de Grote Nete. 'Hof ter Laken' klimt op tot de Hoge
Middeleeuwen en speelde van bij het begin een belangrijke rol in de
ontwikkeling van de lokale geschiedenis. Het huidige kasteelgebouw gaat
terug tot de 19de eeuw. Het oudste gedeelte van de voormalige pachthoeve
van het kasteel, 't Bergske' zou volgens literaire bronnen mogelijk
opklimmen tot voor 1700; de stal, de schuur en het bakhuis zijn van
latere datum. De mijlpaal 'Toreken' werd opgetrokken in 1842 bij de
afwerking van de weg die Hulshout met Booischot verbindt.

Esthetische waarde:
~~~~~~~~~~~~~~~~~~~

Dit landschap betreft een mooi geheel van de
Herenbossen met het valleigebied en gaaf bewaarde beemden van de Grote
Nete en de Steenkensbeek. Het verspreid voorkomend bouwkundig erfgoed
met het prachtige domein van 'Hof ter Laken' de 'Mac Adam' hoeve, hoeve
't Bergske, de mijlpaal, e.d. draagt mee bij tot de hoge belevingswaarde
van dit landschap. Dankzij de afwezigheid van visueel storende
elementen, biedt deze ankerplaats tevens aantrekkelijke zichten.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Deze ankerplaats betreft een mooi bewaard voorbeeld van een
beekdallandschap in de zuidelijke Kempen. De aaneensluiting van vochtige
weilanden, valleibossen en struwelen, karakteristiek voor de vallei van
de Grote Nete, is hier gaaf bewaard gebleven. Opvallende
ruimtelijk-structurerende elementen zijn de Grote Nete, de sterk
kronkelende Steenkensbeek, de noordelijk gelegen Herenbossen, alsook het
domein van kasteel 'Hof ter Laken'. Ook de ontwateringstructuur, net ten
westen van de Herenbossen, springt onmiddellijk in het oog. De
onregelmatige perceelstructuur en de afwisseling in vegetatietypes,
aangevuld met kleine landschapselementen, doen een kleinschalig
landschap ontstaan.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * markante terreinovergang

donk

**Hydrografische Elementen:**

 * rivier
 * beek
 * vallei
 * meander


Grote Nete, Molenbeek, Oude Molenbeek, Steenkensbeek

**Moerassige gronden:**

 * moeras
 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


landschapspark

**Kastelen, landgoederen en aanhorigheden:**

 * kasteel
 * boswachterswoning
 * muur
 * ijskelder
 * kasteelgracht


**Bouwkundig erfgoed:**

 * huis
 * herberg


brugwachtershuisje, 'Mac Adam'

**Landbouwkundig erfgoed:**

 * hoeve
 * schuur
 * stal


Kasteelhoeve 't Bergske + bakhuis

**Kerkelijk erfgoed:**

 * kapel


'Boskapel'

**Klein historisch erfgoed:**


mijlpaal

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * dijk
 * brug
 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant

**Kunstmatige waters:**

 * vijver


**Topografie:**

 * onregelmatig


**Historisch stabiel landgebruik:**

 * permanent grasland


**Bos:**

 * naald
 * loof
 * broek
 * hooghout
 * struweel


**Bijzondere waterhuishouding:**

 * ontwatering



OPMERKINGEN EN KNELPUNTEN
~~~~~~~~~~~~~~~~~~~~~~~~~

Teneinde de waarden van dit landschap voor de toekomst veilig te stellen
dient erop worden toegezien dat de antropogene invloed, die duidelijk
haar stempel heeft gedrukt op de omgeving, niet in het landschap
infiltreert.
