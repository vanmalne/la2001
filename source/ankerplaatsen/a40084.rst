Kastelensite Zwijnaarde
=======================

Anker ID: A40084
----------------

**Landschap**



C.TEKSTUELE Omschrijving
------------------------

De kastelensite van Zwijnaarde bestaat uit een ensemble van de
kastelen Reivissche, Predikherenhof, Nieuwgoed, Puttenhove en Hoedje met
hun bijhorende parken en het park van de Ghellinck d'Elsegem. Aan de
zuidwestelijke periferie van Gent en meer bepaald tussen de sterk
verstedelijkte agglomeraties van Zwijnaarde en Sint- Denijs- Westrem,
bevindt zich een gebied waarvan de historisch gegroeide trekken vrij
goed bewaard zijn gebleven. Fysisch- landschappelijk betreft het een
dekzandgebied dat deel uitmaakt van de door pleistocene sedimenten
opgevulde "Vlaamse Vallei". Het valt grotendeels samen met een lichte
depressie in het microreliëf waarvan het laagste gedeelte ingenomen
wordt door slibhoudende zandgronden. De waterafvoer was oorspronkelijk
gebrekkig ; het tracé van de Scheibeek, die nu voor de afwatering van de
depressie zorgt, toont aan dat deze beek volledig kunstmatig is
aangelegd. Historisch- landschappelijk sluit het beschouwde gebied aan
bij het "Scheldeveld". Het betreft een areaal dat tijdens de grote
middeleeuwse ontginningsperiode niet tot landbouwland kon worden
omgezet, maar daarentegen in hoofdzaak voor begrazing werd gebruikt.
Tijdens de eindfase van de middeleeuwse ontginningen (13de eeuw) werden
hier en daar pogingen ondernomen om de gronden in cultuur te brengen. De
Gentse Sint-Pietersabdij heeft als een van de voornaamste eigenaars
hierbij een belangrijke rol gespeeld. Het marginaal karakter van de
zandgronden was ongetwijfeld een van de oorzaken die tot een mislukking
van veel van deze ontginningen hebben geleid. Het gebied van Reivissche
en omgeving draagt de sporen van dergelijke laat- middeleeuwse
ontginningen. Het site van Reivissche zelf, samen met Puttenhove,
Predikherenhof en zelfs Nieuwgoed zijn vermoedelijk ontwikkeld uit laat-
middeleeuwse ontginningshoeven die later tot lusthof of buitengoed van
stedelingen werden uitgebouwd. De imposante walgracht van Reivissche
moet als statussymbool worden gezien en is typerend voor laat-
middeleeuwse ontginningshoeven. In tegenstelling tot het meer centrale
gedeelte van het Schel-develd (nu Nazareth) is hier niet tot een
systematische aanplanting van bos overgegaan in de 18de eeuw. Slechts
enkele percelen zijn bebost geworden zoals dit blijkt uit de
Ferrariskaart. Het agrarisch landschap is dit van een "bulken"- gebied,
d.w.z. een door knotwilgenrijen gesloten landbouwgebied waarvan de
percelen werden bewerkt in het kader van het wissel- of koppelstelsel;
dit betekent dat een perceel na een aantal jaren te zijn bezaaid werd
omgezet in grasland. Om tijdens de grasjaren het vee binnen de percelen
te houden was een afsluiting noodzakelijk. Grachten afgezoomd met
knotwilgen en vermoedelijk aangevuld met een vlechtwerk van dood hout,
fungeerde als afsluiting. Op veel plaatsen zijn de knotwilgenrijen van
de bulkengebieden opgeruimd door ruilverkaveling of als gevolg van
schaalvergroting van de landbouw. In het beschouwde gebied zijn de
knotwilgenrijen, die typerend zijn voor het bulkenlandschap, nog vrij
goed bewaard. Elementen als een verlaten spoorwegtracé (Gent zuid - De
Pinte) en bewoning in Engelse cottagestijl (villa la Closerie) verhogen
de historische informatiewaarde van het gebied. Het behouden kasteelpark
van het in 1945 gesloopte kasteel de Ghellinck ligt in de ankerplaats,
samen met de hovenierswoning en de hoeve uit het begin van de 20e eeuw.
Het kasteel "Nieuwgoed" met aanhorigheden en hoeve, zijn gelegen in een
enorm domein met park, omgrachting en vijver en uitgestrekte landerijen.
De straten rond het kasteel zijn ermee verbonden door een rechtlijnige
dreef. Over de voorgeschiedenis van het kasteel is weinig of niets
bekend. In 1715 werd het eigendom van de familie Soenens. In 1915
brandde het volledig uit. Op de grondvesten van het oude kasteel werd
een nieuw gebouwd in neo- Lodewijk XVI- stijl in 1928. De architect
inspireerde zich op het oorspronkelijke 18e eeuwse kasteel. De 19e
eeuwse orangerie bleef bestaan. De noorddreef eindigt op een imposante
empirepoort, naar verluidt zijn delen van een gentse stadspoort
afkomstig. In het centrale grasplein liggen 18e eeuwse beelden. Verder
in het park bevinden zich nog romantische grotten, een ruïne van een
torentje en een houten tuinpaviljoen. Het kasteel 'het Hoetje', ook 'de
Klosse' genoemd, is een volledig omgracht landhuis met een prachtige
gekasseide beukendreef vanaf de steenweg. Een mooie ijzeren brug en hek
heeft toegang tot het park. Het wit bepleisterde kasteeltje dateert in
zijn huidige vorm van 1845 maar de kern en de site zijn veel ouder. Het
kasteel Rijvissche is een merkwaardige middeleeuwse site met behouden
dubbele vierkante grachtengordel en waterkasteelje met nog deels
oorspronkelijk verdedigingssysteem. Het kasteel is genaamd naar de
familie Rijvissche, de oudste bekende eigenaars in de 12e- 14e eeuw. Het
werd ook vermeld bij de bezittingen van de Sint- Pietersabdij. De
grachtengordel omsluit het voormalige neerhof in het noorden. De
dienstgebouwen en hovenierswoning in het westen en het kasteel zelf in
het zuidoosten, zijn op zijn beurt nog eens omgeven door een binnenwal
en slechts toegankelijk via een brug met drie bogen, die vermoedelijk in
de loop van de 18e eeuw gebouwd werd ter vervanging van een ophaalbrug.
Opvallend is de vrij gaaf gebleven ingangspoort geflankeerd door twee
ronde bakstenen verdedigingstorens daterend uit de 14e -15e eeuw. De
noordelijke vleugel dateert uit de 16e eeuw en behield op de hoek een
ronde toren onder afgeschuind dak. De in L- vorm aangebouwde vleugel
heeft een begin 19e eeuws voorkomen en is vermoedelijk een aanpassing
van een 18e eeuwse kern die binnenin nog zichtbaar is. Het
zuidoostelijke deel werd in de loop van de 20e eeuw gebouwd op de plaats
van een 19e eeuwse serre. De hoeve genaamd "t' Hof Rijvissche" ,
eveneens binnen de omwalling gelegen, behield een 17e eeuwse- 18e eeuwse
kern. Het 'Predikherenhof' was oorspronkelijk een omwalde hoeve, zeker
in de 18e eeuw was het een buitenplaatsje of zomerverblijf. In zijn
huidige vorm werd het in 1909 gebouwd. Samen met de dienstgebouwen ligt
het in een prachtig park. Het kasteel Puttenhove is vermoedelijk een
vroeg- middeleeuwse site met walgracht met afzonderlijk, in 8- vorm
omgracht opper- en neerhof binnen een rechthoekige buitenwal. Van het
thans nog deels omgracht kasteel gaan de archiefstukken tot de 15e eeuw
terug. Volgens de overlevering verbleef Filips II er in 1549 voor hij
graaf van Vlaanderen werd. Het kasteel werd door de Calvinisten in 1578
vernield. Later werd het kasteel nog enkele keren opgebouwd en vernield.
Rond 1830 werd een volledig nieuw, typisch classicistisch kasteel
gebouwd. De walgrachten verdwenen toen grotendeels en het park werd naar
Engels model aangelegd, met ondermeer exotische bomen. Een nieuwe dreef
leidde in noordwestelijke richting naar de Kortrijksesteenweg. Het
vroegere neerhof bij de buitenwal met zichtbare oudere kern kreeg een
schermgevel en nieuwe functie als conciërgewoning en koetshuizen.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Geomorfologisch bevindt het kasteelpark zich in de Vlaamse Vallei,
een zandig gebied waar er een uitgesproken microreliëf voorkomt van
westzuidwest- oostnoordoost geöriënteerde ruggen en depessies.

Historische waarde:
~~~~~~~~~~~~~~~~~~~


Deze site situeert zich in een middeleeuws bulkengebied.
Waarschijnlijk stemt het site van de kastelen overeen met voorheen
belangrijke hofsteden. De St. Pietersabdij bezat verschillende
ontginningscentra in dit gebied, waarvan de verschillende kasteelsites
getuigen. In het perceleringspatroon zijn er een opvallend aantal vormen
bewaard die wijzen op omwalde sites. Deze omwallingen verwijzen naar de
14e en 15e eeuwse ontginningen. In het landschap zijn er nog talrijke
relicten aanwezig zoals de dreven, het tracé van de oude spoorweg.

Esthetische waarde:
~~~~~~~~~~~~~~~~~~~

Het is een unieke, uitzonderlijk gaaf en open
landschap aan de zuidrand van de stad Gent en zeer gewaardeerd door
wandelaars. De schoonheid van het gebied wordt vooral bepaald door het
voorname uiterlijk van de kasteelsites. Binnen het gebied is er een
sterke visuele relatie tussen de verschillende sites. De architectuur
van de gebouwen verloopt er als het ware verder in het landschap en dit
langs ontworpen vergezichten en kasteeldreven. Van de aanwezige relatief
hoge grondwaterstand heeft men in het verleden dankbaar gebruik gemaakt
om bij de kasteelsites omgrachtingen, vijvers en waterpartijen aan te
leggen. Deze bijzondere attractieve elementen bezorgen het gebied op
esthetisch gebied een interresante meerwaarde.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De kastelen zijn niet alleen historisch en landschappelijk met elkaar
verbonden, ook de visuele band is heel sterk. Samen met hun
aanhorigheden, hoeves, waterpartijen, parken, dreven en hovingen zijn
deze kastelen een typisch voorbeeld van het voorkomen van een hele reeks
kleine kasteeltjes rond Gent, behorend aan de 19e eeuwse katoenbaronnen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * waterloop



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


Reivissche, Predikherenhof, Nieuwgoed, Puttenhove, Hoedje en de
Ghellinck d'Elsegem

**Kastelen, landgoederen en aanhorigheden:**

 * kasteel
 * toren
 * orangerie
 * hovenierswoning
 * landgoed
 * muur
 * omheining
 * kasteelgracht


**Landbouwkundig erfgoed:**

 * hoeve
 * schuur
 * stal


**Kerkelijk erfgoed:**

 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Spoorweg:**

 * verlaten spoorweg

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij
 * perceelsrandbegroeiing

**Kunstmatige waters:**

 * vijver


**Topografie:**

 * blokvormig


**Historisch stabiel landgebruik:**


bulken

**Bos:**

 * loof
 * hakhout
 * middelhout
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Ten noorden van kasteel Hoedje ligt een tuinbouwbedrijf in het
landschap.
