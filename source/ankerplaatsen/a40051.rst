Nokere
======

Anker ID: A40051
----------------

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * markante terreinovergang

**Hydrografische Elementen:**

 * waterloop
 * beek
 * vallei
 * meander



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


pastorietuin, park van kasteeldomein van Nokere

**Nederzettingspatronen:**

 * nederzettingspatroon
 * plein
 * gehucht

**Kastelen, landgoederen en aanhorigheden:**

 * kasteel
 * toren
 * hovenierswoning
 * ijskelder
 * kasteelgracht


**Bouwkundig erfgoed:**

 * huis
 * herberg


**Landbouwkundig erfgoed:**

 * hoeve
 * schuur
 * stal


**Kerkelijk erfgoed:**

 * kerk
 * kapel
 * pastorie



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * kerkwegel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


Vrijheidsboom op centrale plein van Nokere

**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij
 * perceelsrandbegroeiing

een 750m lange kasteeldreef verbindt het kasteel met het dorp

**Kunstmatige waters:**

 * poel
 * vijver


**Historisch stabiel landgebruik:**

 * permanent grasland


**Bos:**

 * naald
 * loof
 * broek
 * hakhout
 * middelhout
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Aan de westelijke en zuidelijke grens van de ankerplaats en ook juist
ten zuiden van het kasteeldomein, lopen enkele hoogspanningskabels door
het landschap. Deze zorgen voor een visuele pollutie. Rond de intact
bewaard gebleven dorpskern van Nokere komt steeds meer residentiele
bewoning voor.

--------------

B.landschapswaarden
-------------------

Wetenschappelijke waarde:
Deze ankerplaats is in het zandig Leie-Schelde interfluvium,
grotendeels zandige tot licht- zandleem bodem. Door de ankerplaats loopt
een vallei waar de Malebeek door een relatief breed alluvium loopt.
Historische waarde:
De structuur van het kasteel, het park en het omliggende landschap is
nog volgens de toestand op Ferraris (ca. 1775) en Vandemaelen (ca.
1850). De loop van de Hollebeek en de omliggende nattegraslanden met
bomenrijen is nog volgens de toestand op Ferraris. Het ‘pastoorspad’, de
verbinding tussen pastorie en kerk, vormt een tastbare band tussen kerk
en pastorij en is bovendien een zeldzaam voorbeeld van deze vroeger
veelvuldig aanwezige paden. Het kasteeldomein vormt een essentieel
onderdeel van een goed bewaarde adellijke site welke naast het kasteel
bestaat uit een poortgebouw met conciërgewoning, paardenstallen en
kennel, park met dreven, hekken, bediendewoningen en neerhof.Het kasteel
is het tastbare erfgoed van een maatschappij waar adel en
dorpsgeschiedenis sterk met elkaar verbonden waren. Het kasteel is een
perfect voorbeeld van oud heerlijk verblijf met oorspronkelijk militaire
functie dat in de loop van zijn geschiedenis evolueerde naar een
residentieel 'huis van plaisance'.De hof-kerkrelatie wordt door een
rechte beboomde laan tussen het kasteel en de kerk van Nokere
geaccentueerd.
Esthetische waarde: Het kasteel met omliggende park ligt in de vallei
van de Hollebeek, in een licht heuvelend landschap. De lange
kasteeldreef verbindt het dorp met het kasteel. De kleinschalige
dorpskern is nog vrij intact bewaard. Achter het kasteelpark ligt een
nog gave vallei met knotboompjes. Verder westwaarts liggen bospercelen
die zichten vanuit het kasteelpark begrenzen.
Sociaal-culturele waarde :
Ruimtelijk-structurerende waarde:
Het kasteeldomein met verschillende grote vijvers is in de vallei van
de Hollebeek gelegen. Achter het kasteeldomein loopt de Malebeek dat
onder grasland ligt. De dorpskern van Nokere, die via de kasteeldreef
met het kasteel verbonden is, is op een helling gelegen. Op steile
hellingen rond het kasteelpark liggen bospercelen. Op minder steile
hellingen liggen akkers. Aan de rand van de vallei liggen verschillende
hoeves. Er zijn twee omgrachte hoeven in de vallei zelf gelegen.

--------------

C.TEKSTUELE Omschrijving
------------------------

Binnen Kruishoutem is de dorpskom van Nokere één van de vier haast
intact behouden voorbeelden van kasteeldorpen met tot de middeleeuwen
teruggaande historische band tussen de kerk met kerkhof, de pastorie en
het kasteel met tot op heden behouden tastbaar erfgoed van een
uitzonderlijke kwaliteit, visueel met elkaar verbonden door de
kasteeldreef en het dorpspleintje met een aantal representatieve
gebouwen die een onlosmakelijke band hebben met de parochiale en lokale
geschiedenis van het dorp. De kerk met bewaarde site van het voormalige
kerkhof en de pastorie met omringende pastorietuin vormt een essentieel
onderdeel van de Nokerse dorpskom. Het ‘pastoorspad’, de verbinding
tussen pastorie en kerk, vormt een tastbare band tussen kerk en pastorij
en is bovendien een zeldzaam voorbeeld van deze vroeger veelvuldig
aanwezige paden. Het kasteeldomein vormt een essentieel onderdeel van
een goed bewaarde adellijke site welke naast het kasteel bestaat uit een
poortgebouw met conciërgewoning, paardenstallen en kennel, park met
dreven, hekken, bediendewoningen en neerhof. De blauw- gele kleuren van
het houtwerk van de bediendenwoningen verwijzen naar de eigendomskleuren
van de kasteelbewoners. Het kasteel is het tastbare erfgoed van een
maatschappij waar adel en dorpsgeschiedenis sterk met elkaar verbonden
waren. Het kasteel is een perfect voorbeeld van oud heerlijk verblijf
met oorspronkelijk militaire functie dat in de loop van zijn
geschiedenis evolueerde naar een residentieel “huis van plaisance”. De
herberg werd gebouwd op grond van het kasteeldomein en vormt een
essentieel onderdeel van het dorpspleintje. De herberg deed tot 1974
dienst als gemeentehuis van Nokere toen de kasteelheren tevens
burgemeester waren. De voormalige hoeve met maalderij, ingeplant aan het
dorpspleintje op de hoek van de Kasteeldreef werd opgericht door de
kasteelheren en vormt een essentieel component in de
sociaal-maatschappelijke context van het dorp van Nokere. Het
dorpspleintje tussen kasteelsite en kerk heeft een intiem en
cultuurlandschappelijk karakter door zijn driehoekige, deels omsloten
vorm met centraal ingeplante beschermde Vrijheidsboom dat door de
beschermde gekasseide wegverharding extra gevaloriseerd wordt. De kerk
van Nokere gaat tot de 12de eeuw terug en fungeerde als begraafplaats
voor de kasteelheren van Nokere. De kerk toont een fraai overzicht van
ongeveer 700 jaar kerkarchitectuur op het platteland (toren uit 12e-13e
eeuw, schip en koor uit 16e eeuw, zijbeuken uit 18e eeuw, uitbreiding en
restauratie in neogotische stijl in 19e eeuw). Het meubilair van de
St.-Ursmaruskerk werd in de 18de en 19de eeuw geschonken door de lokale
kasteelheren. Het thans begraasde, de kerk omringende, kerkhof op de
oorspronkelijke ovale vorm met 12 hergebruikte ijzeren grafkruisen is
een getuige van de vroegere alom aanwezige kerkhoven rond de dorpskerken
die samen met de kerk één geheel vormde. Er is een restant van de
oorspronkelijke haag rondom het kerkhof. In de pastorietuin en het
kasteelpark komen verschillende merkwaardige bomen voor die door hun
omvang of soort dendrologisch uitzonderlijk waardevol zijn. De
18de-eeuwse pastorie is een representatief voorbeeld van landelijke
pastorie in Lodewijk XVI-stijl. Het huidige kasteel is een zeer
representatief en gaaf voorbeeld van Lodewijk XVI-architectuur in
Vlaanderen waarbij zowel het exterieur als de interne structuur bewaard
bleven. Ook de 'Franse Tuin' is goed bewaard gebleven. Het kasteelpark
is een getuige van de 18de-eeuwse tuinarchitectuur, gefatsoeneerd in de
20ste eeuw, en maakt samen met de dreven, hekken en vijvers
onlosmakelijk deel uit van de kasteelsite. Het 18de-eeuwse poortgebouw
van het kasteel met conciërgewoning en de paardenstallen met manège
vormen inherente delen van een representatief en goed bewaard
kasteeldomein. De Vijverdamstraat is aangelegd op een middeleeuwse dam
in het moerassig gebied van de Hollebeek die aan de oorsprong ligt van
de vijvers en het kasteel van Nokere. Het huidige kasteeldomein met
classicistisch waterkasteel wordt door verschillende vijvers omgeven,
die door de Hollebeek gevoed worden, en uitgestrekte tuinen en bossen.
In de middeleeuwen was het domein foncier van de heerlijkheid van Nokere
Ter Borch. De oudste geschiedenis gaat terug tot eind de 12e eeuw als
villa of allodiaal goed. Op de plaats van het huidige kasteel stond in
oorsprong vermoedelijk een landbouwuitbating, beheerd door een meier, en
werd later tot herenverblijf met neerhof omgevormd. Het maalderijgebouw,
aan de zuidhoek van de Kasteeldreef met de dorpsstraat, met bewaarde
schoorsteen en infrastructuur met twee maalstoelen en elektrische
aandrijving via horizontale riemen op een verticale as, is een zeldzaam
voorbeeld van lokale industriële bedrijvigheid op het platteland. Ten
westen en zuiden van het kasteeldomein loopt de vallei van de Malebeek-
Walemsebeek. De ruime strook rond de beek wordt door natte graslanden
met knotbomen omgeven. Aan de rand van de vallei liggen enkele hoeven,
sommige daarvan zijn omwald. De hogere gebieden liggen onder akkerland.
Nog meer westwaarts komen enkel strookvormige bosjes voor. Deze
begrenzen het zicht dat vanuit het park van het kasteel van Nokere
ontstaat. Er is dus een duidelijke relatie tussen het kasteeldomein en
het omliggende landschap. Verder komen in het zuidoosten van de
ankerplaats nog enkel bosjes voor op de steile hellingen van de heuvels
rond de vallei van de Walemsebeek. De structuur van op de Ferrariskaart
komt nog goed overeen met de huidige structuur. Op Ferraris is de
relatie kasteel- dorp en de parkstructuur duidelijk te herkennen. De
Malebeek is door een relatief groot meersengebied omgeven. Deze meersen
hebben een regelmatige percelering en zijn met perceelsrandbegroeiing
omzoomd. De bospercelen op Ferraris waren wel groter dan de huidige maar
zijn wel ongeveer op dezelfde plaats gelegen. De Hollebeek doorkruist
het kasteeldomein. Op Ferraris zijn dit ook meersen. Op de kaart van
Vandermaelen staat rond de Malebeek een open meersengebied getekend. De
bosoppervlakte is al een stuk geslonken. Op Vandermaelen is op de
Walemsebeek een watermolen getekend, die ook al op de Ferrariskaart
stond. Juist ten noorden van Nokere staat een windmolen op de
Vandermaelenkaart. Op de kaart van 1922 is de windmolen verdwenen en op
de kaart van 1931 is ook de watermolen niet meer aangeduid. Als de
kaartenreeks vanaf Ferraris tot de recentste exemplaren vergeleken wordt
kan men vaststellen dat het landschapsbeeld door de eeuwen heen weinig
gewijzigd is en dat het beeld van 1775 nog altijd goed te herkennen is.
De hoeve met de naam 'Oud Moregem' is naar de oude heerlijkheid genoemd.
De kern dateert van de 18e eeuw, in de jaren 1880 werd het uitgebreid
tot 'Kasteel' met hoektoren in eclectische stijl. In de 20e eeuw werd
het nog uitgebreid en gerenoveerd.
