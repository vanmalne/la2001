Bos van Ranst
=============

Anker ID: A10038
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

-microreliëf
-talud

 
**Hydrografische\_Elementen:**

-beek

 
Merrebeek, Molenbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

-park

 
parkbos, moestuin

**Kastelen, landgoederen en aanhorigheden:**

-kasteelgracht

 
fundering & dienstgebouwen v/ Kasteel Zevenbergen

**Landbouwkundig erfgoed:**

-hoeve
-schuur
-stal

 
Driepikkelhoeve, Gasthuishoeve + waterput

**Kerkelijk erfgoed:**

-kapel

 

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

-bomengroep
-solitaire boom

 
**Lijnvormige elementen:**

-dreef
-bomenrij
-houtkant

kastanjedreef

**Kunstmatige waters:**

-poel
-vijver

 
kasteelvijver

**Topografie:**

-historisch stabiel

 
**Historisch stabiel landgebruik:**

-plaggenbodems

 
**Bos:**

-naald
-loof
-broek
-hooghout

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

De autoweg E19 vormt een onherstelbare landschapswonde en harde barrière
doorheen dit waardevol gebied. Het Zevenbergenbos heeft te lijden onder
een hoge recreatiedruk.

--------------

B.landschapswaarden
-------------------

 Wetenschappelijke waarde:
Gelegen op een overgangszone waar afwisselend Kempische zand- en
leemlagen te vinden zijn en kalkhoudende tot kalkrijke bodems dagzomen,
herbergen het Muizenbos en Zevenbergenbos een hele reeks overgangen of
gradiënten die gepaard gaan met een zeer typische en goed ontwikkelde
plantengroei. Een gedeelte van de percelen ter hoogte van het Muizenbos
zijn reeds meer dan een eeuw onafgebroken bebost en hebben als gevolg
daarvan een belangrijke wetenschappelijke waarde. Daarmee is het een van
de belangrijkste boscomplexen van Antwerpen.
Historische waarde:
Deze ankerplaats betreft een goed bewaard relict van het
grootgrondbezit met landbouw en later ook bosbouw en jacht. Getuige
hiervan zijn het kasteelpark, de oude gedeelten van het Muizenbos,
alsook de Gasthuishoeve en de Driepikkelhoeve. Van Kasteel Zevenbergen,
dat in oorsprong teruggaat tot de 15de eeuw, bleven na een brand in 1968
enkel de funderingen en dienstgebouwen bewaard. De 'Driepikkelhoeve'
betreft een hoeve met losstaande bestanddelen uit de tweede helft van de
18de eeuw. De 'Gasthuishoeve' betreft eveneens een hoeve met losstaande
bestanddelen, maar dan uit de 17de of 18de en 19de eeuw met bijhorende
moestuin en waterput. De ten westen gelegen hoeve 'Drogenhof' werd
opgetrokken in de tweede helft van de 18de eeuw en heeft eveneens een
moestuin, een waterput, alsook sporen van een omgrachting.
Esthetische waarde: De afwisseling van oude gesloten bossen met open
landbouwgebieden en de daarbij horende historische hoeven, wegen en
dreven resulteren in een esthetisch waardevol landschap. Het contrast
tussen de open en gesloten structuren, alsook de dreven en het
parkachtige karakter van het Zevenbergenbos laten mooie zichten toe.
Sociaal-culturele waarde : Geen.
Ruimtelijk-structurerende waarde:
Deze ankerplaats betreft een bosrijk gebied net ten noorden van het
dorp van Ranst en wordt verder omgeven door landbouwgebied. Door de
geslotenheid van deze boscomplexen temidden van een eerder open
omgeving, vormt dit landschap een dominant element in de totale
landschapsstructuur. Opvallend in het geheel is het in de zuidwestelijke
hoek gelegen domein van Kasteel Zevenbergen, alsook de kasteeldreef -een
oude kastanjedreef- die samen met de zuidelijker gelegen Schoolstraat de
lijnrechte verbinding vormt tussen 'Kasteel Zevenbergen' en de
St.-Pancratiuskerk'.

--------------

C.TEKSTUELE Omschrijving
------------------------

 Het Bos van Ranst ligt net ten noorden van de dorpskern van Ranst in
de Centrale Antwerpse Kempen. De begrenzing wordt gevormd door de
Hogenaardseweg in het noorden, de Merrebeek in het oosten, het centrum
van Ranst in het zuiden en het gehucht Schawijk in het westen. Reeds bij
Ferraris (1777) herkennen we domein Zevenbergen, met in het noordoosten
het parkbos en in het zuiden open akkers en weiland, en toen reeds door
een dreef verbonden met het dorp van Ranst. Ook het Muizenbos is op dat
moment aanwezig en zowel ter hoogte van de huidige Driepikkelhoeve als
de Gasthuishoeve wordt bebouwing aangegeven, doch niet benoemd. Bij
Vandermaelen (1854) worden de twee hoeven wel bij naam genoemd; zij
liggen op dat moment nog in een open omgeving. Het gedeelte van het
Muizenbos ten zuidoosten van de Driepikkelhoeve is ondertussen
verdwenen. Op de kaarten van het MGI uit het begin van de 19de eeuw zien
we dat een gedeelte van het bos net ten noorden van Kasteel Zevenbergen
heeft moeten plaats maken voor weiland. Ten zuiden van de Gasthuishoeve,
alsook ten zuidwesten van het Muizenbos is het aandeel bos dan weer
uitgebreid. Vandaag betreft deze ankerplaats een goed bewaard relict van
het eertijds grootgrondbezit met landbouw en later ook bosbouw en jacht.
Getuige hiervan zijn het bewaarde kasteelpark, de oude gedeelten van het
Muizenbos, alsook de Gasthuishoeve en de Driepikkelhoeve. In het
Muizenbos ligt tevens een voormalige lusthofvijver met in de buurt ervan
een met bramen overwoekerde 'gloriette' (een prieeltje dat volledig door
hagen wordt opgebouwd). Van Kasteel Zevenbergen, dat in oorsprong
teruggaat tot de 15de eeuw, bleven na een brand in 1968 enkel de
funderingen en dienstgebouwen bewaard. Doch ook de driehoekige
omgrachting is nog mooi herkenbaar. De 'Driepikkelhoeve' betreft een
hoeve met losstaande bestanddelen rondom een aarden woonerf en gaat
terug tot de tweede helft van de 18de eeuw. De 'Gasthuishoeve' betreft
eveneens een hoeve met losstaande bestanddelen, maar dan uit de 17de of
18de en 19de eeuw. Zij wordt geflankeerd door een moestuin en waterput.
De bijhorende rechthoekige langschuur dateert uit het begin van de 20ste
eeuw. De ten westen gelegen hoeve 'Drogenhof' werd opgetrokken in de
tweede helft van de 18de eeuw en heeft eveneens een moestuin, een
waterput met houten wip, alsook sporen van een omgrachting (nl. een
rootvijver). Gelegen op een overgangszone waar afwisselend Kempische
zand- en leemlagen te vinden zijn en kalkhoudende tot kalkrijke bodems
dagzomen, herbergen het Muizenbos en Zevenbergenbos een hele reeks
overgangen of gradiënten die gepaard gaan met een zeer typische en goed
ontwikkelde plantengroei. Een gedeelte van de percelen ter hoogte van
het Muizenbos zijn reeds meer dan een eeuw onafgebroken bebost en hebben
als gevolg daarvan een belangrijke wetenschappelijke waarde. Daarmee is
het een van de belangrijkste boscomplexen van Antwerpen. Bovendien
vinden talrijke vogelsoorten hier geschikt broed- en voedselgebied. Dit
gesloten bosrijke gebied net ten noorden van het dorp van Ranst en
omgeven door open landbouwgebied vormt de een dominant element in de
totale landschapsstructuur. Opvallend in het geheel is het in de
zuidwestelijke hoek gelegen domein van Kasteel Zevenbergen, alsook de
kasteeldreef -een oude kastanjedreef- die samen met de zuidelijker
gelegen Schoolstraat de lijnrechte verbinding vormt tussen 'Kasteel
Zevenbergen' en de St.-Pancratiuskerk'. De afwisseling van oude gesloten
bossen met open landbouwgebieden en de daarbij horende historische
hoeven, wegen en dreven resulteren in een esthetisch waardevol
landschap. Het contrast tussen de open en gesloten structuren, alsook de
dreven en het parkachtige karakter van het Zevenbergenbos laten mooie
zichten toe. Niettegenstaande recentere infrastructurele ingrepen,
waarvan de aanleg van de autosnelweg E19 de meest ingrijpende was, is
dit gebied doorheen de geschiedenis relatief intact gebleven. Om de
waarden ervan te behouden dienen verdere negatieve antropogene invloeden
ten stelligste vermeden te worden.
