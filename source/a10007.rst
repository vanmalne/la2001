Kolonie Wortel
==============

Anker ID: A10007
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

-microreliëf
-talud

 
**Macroreliëf:**

-landduin

**Moerassige gronden:**

-ven

 

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Bouwkundig erfgoed:**

-(heren)woning

 
personeelswoningen met tuin

**Landbouwkundig erfgoed:**

-hoeve
-stal

 
**Kerkelijk erfgoed:**

-kapel

 
kerkhof

**Klein historisch erfgoed:**

-grenspaal

 
**Archeologische elementen:**
archeologische vondsten in de nabije omgeving

 **Andere:**
werkplaatsen, feestzaal (voormalige kazerne), wachthuisje

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

-weg

 
rationeel, symmetrisch wegenpatroon

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

-dreef
-bomenrij
-houtkant

**Historisch stabiel landgebruik:**

-heide

 
**Bos:**

-naald
-loof
-hooghout

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

Geen opmerkingen of knelpunten.

--------------

B.landschapswaarden
-------------------

 Wetenschappelijke waarde:
De wetenschappelijke waarde van Kolonie Wortel wordt voornamelijk
bepaald door de afwisseling aan biotooptypes, de uitgestrektheid van het
gebied, alsook de relatieve rust die er nog heerst. De dreven en
bomenrijen vertegenwoordigen een aanzienlijke dendrologische waarde en
hebben samen met de bossen een belangrijke functie als broedgebied voor
talrijke vogelsoorten. De sporadisch voorkomende restanten van heide,
moeras en vennen vormen een geschikt biotoop voor o.a. insecten.
Historische waarde:
Op de Ferrariskaart (1777) nog heidegebied met vennencomplex, maar
bij Vandermaelen (1854) reeds aangegeven als kolonie met een rationele
en symmetrische ontginningsstructuur. Huidige structuur en bebossing
zijn gaaf en duidelijk herkenbaar zoals aangegeven op de kaarten van het
MGI (1909). Hoewel van de originele gebouwen weinig of niets is
overgebleven heeft het huidige gebouwenpatrimonium van de Kolonie toch
een belangrijke cultuurhistorische waarde. Hierbij gaat het dan
voornamelijk om het hoofdgebouw van de strafinstelling dat dateert uit
de eeuwwisseling en waarvan de stijl doet denken aan een begijnhof.
Verder zijn er nog 3 ateliers, het casino (de oorspronkelijke kazerne
van de kolonie), een landbouwbedrijf met woning en 21 personeelswoningen
met tuin.
Esthetische waarde: Dit mooie en gave compartimentlandschap,
doorsneden door indrukwekkende dreven, is sterk opvallend binnen een
verder open landschap grenzend aan de Markvallei. De afwisseling van
open en gesloten structuren, alsook de lange, oude dreven, doen mooie
zichten ontstaan.
Sociaal-culturele waarde : De kolonie van Wortel is een nog intact
voorbeeld van de uitvoering van een wetgeving die haar oorsprong vindt
in de periode van het Frans Régime en die stelde dat de Staat de plicht
had tot het tussenkomen in de hulpverlening bij armoede en tot het
oprichten van weldadigheidskolonies. De uitvoering van deze wetgeving
liet echter op zich wachten tot in de periode van de Koninklijke
Nederlanden met de oprichting van landbouwkoloniën. Dit idee heeft haar
gevolgen gehad naar een specifieke landinrichting die aan de grondslag
ligt van het landschapsbeeld dat wij nu nog ervaren in de kolonie van
Wortel. De instelling van Wortel doet nu dienst als strafinrichting voor
gedetineerden en vervult daarmee nog steeds min of meer de functie die
zij meer dan 150 jaar geleden kreeg toegewezen.
Ruimtelijk-structurerende waarde:
Het landschap van de Kolonie van Wortel is door haar typische
compartimentstructuur en een netwerk van imposante dreven en bomenrijen
zeer herkenbaar en opvallend binnen haar landschappelijk sterk
verschillende omgeving.

--------------

C.TEKSTUELE Omschrijving
------------------------

 Kolonie Wortel is gelegen in de gemeente Hoogstraten in de Antwerpse
Noorderkempen. De voorgestelde ankerplaats grenst in het zuiden aan het
landschap van de Kolonie van Merksplas en wordt verder ten noorden
begrensd door de Nederlandse grens, ten westen door de gemeentegrens
tussen Hoogstraten en Merksplas en ten oosten door de bewoning van
Wortel. Op de Ferrariskaart uit 1777 staat het gebied, dat binnen de
grenzen van de ankerplaats valt, aangegeven als heide met een aantal
vennencomplexen. Van dit oorspronkelijk landschapstype vinden we nu
enkel nog een aantal restanten terug. In 1822 werd immers begonnen met
de ontginning van het heidegebied toen de Maatschappij voor Weldadigheid
besloot tot het stichten van een vrije landbouwkolonie in de Zuidelijke
Provincieën: enerzijds ter ondersteuning van behoevende medeburgers en
anderzijds om de woeste Kempense gronden te ontginnen tot vruchtbare
landbouwgrond. De ontginning gebeurde volgens een rationeel, symmetrisch
plan, waarbij het gebied door een dicht wegenstelsel werd opgedeeld in
rechthoekige perceelsblokken. Op de ruitvormige kruising van twee
hoofdwegen, werden vier centrale gebouwen opgericht, "les quatre
bâtiments". Van de daarnaast in 1826 125 bestaande boerderijen is echter
niets bewaard gebleven. Reeds in 1828 werd het systeem echter opgedoekt
en geraakte het domein door financiële problemen geleidelijk in verval.
Vanaf 1833 werden wel nog landarbeiders ingezet voor bebossingprojecten,
waarbij ongeveer een derde van de totale oppervlakte die oorspronkelijk
als akkerland bedoeld was, werd beplant met grove en fijne den. In 1842
was echter ook dit project failliet. Vandermaelen geeft aan hoe het
gebied er toen moet hebben uitgezien: een volledig ontgonnen heide met
een dicht wegenstelsel, rechthoekige perceelsblokken, "les quatre
bâtiments" centraal en aan de dwarswegen telkens twee kruiselings
gelegen gebouwen, tussen de blokken landbouwgrond nog hier en daar heide
met vennen en een aantal rechthoekige stukken naaldhoutaanplanten. Het
duurde tot in 1870 alvorens de kolonie nieuw leven werd ingeblazen en
werd gestart met verbouwings-en aanpassingswerken. Dit naar aanleiding
van een nieuwe wetgeving op de beteugeling van bedelarij en landloperij
(1866). In 1881 worden nieuwe gebouwen opgericht en stilaan wordt het
wegenstelsel gereduceerd tot een kruis met "les quatre bâtiments" als
centrum, worden de beboste delen uitgebreid en het akkerland
teruggedrongen, dreven en bomenrijen aangeplant en verschijnt er een
grote boerderij met stallen. De Kolonie van Wortel is sinds het begin
van deze eeuw niet meer ingrijpend veranderd. Een gedeelte van het
gebouwenbestand is gewijzigd na verwoesting tijdens WO II, een beperkt
deel van de beboste oppervlakte werd opnieuw omgezet naar landbouwgrond
en de totale landbouwoppervlakte is nu verdeeld tussen grasland en
akkerland. Het drevenpatroon vormt nog steeds een indrukwekkend netwerk.
De Kolonie van Wortel, zoals wij ze nu kennen, is een esthetisch
waardevol compartimentlandschap met afwisselend blokken van gesloten
structuren zoals bossen en open structuren zoals landbouwgebieden,
doorsneden met een typische en imposante drevenstructuur met belangrijke
dendrologische waarde. Verder omvat het een karakteristiek
gebouwenpatrimonium, waarvan de oudste delen van het hoofdgebouw, de
hoeve, het casino, de meeste personeelswoningen en de werkplaats
opklimmen tot het einde van de 19de eeuw. De instelling van Wortel doet
nu dienst als strafinrichting voor gedetineerden en vervult daarmee nog
steeds min of meer de functie die zij meer dan 150 jaar geleden kreeg
toegewezen.
